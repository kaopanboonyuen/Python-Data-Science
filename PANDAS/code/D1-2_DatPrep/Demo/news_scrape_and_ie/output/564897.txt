โคเรียคิง  แจง เร่งแก้ไขโฆษณาตามคำสั่ง สคบ. ย้ำ สินค้ามีคุณภาพตามมาตรฐานการรับรองต่างๆ จากประเทศเกาหลีใต้ ยัน  ‘วู้ดดี้’  เป็นแค่พรีเซนเตอร์ไม่ใช่เจ้าของ

จากกรณีที่สำนักงานคณะกรรมการคุ้มครองผู้บริโภค (สคบ.) พบว่า การโฆษณาโคเรียคิงในราคา 1.5 หมื่นเเละ 1.8 หมื่นบาท เป็นการปลอมราคาจริง ขณะที่การโฆษณาคุณสมบัติถือเป็นการโฆษณาที่ไม่เป็นธรรมต่อผู้บริโภค เนื่องจากไม่มีข้อพิสูจน์ว่าเป็นเช่นนั้น ส่งผลต่อการเเข่งขันที่ไม่เป็นธรรมทางการค้าเกิดความเสียหายต่อสังคม จึงมีมติสั่งห้ามโฆษณาโดยมีผลทันที
ล่าสุด Korea King (ประเทศไทย) ได้ออกแถลงการณ์ขออภัยในความไม่สบายใจจากการโฆษณา และขออภัยกับประเด็นต่างๆ ที่ไม่ชัดเจนในช่วงสัปดาห์ที่ผ่านมา โดยชี้แจง ดังนี้
1. ทางบริษัทฯ น้อมรับคำสั่งของ สคบ.และได้สั่งระงับการออกอากาศโฆษณาสินค้าทุกรุ่น เป็นที่เรียบร้อยแล้วในทุกช่อง และได้เร่งดำเนินการแก้ไขโฆษณาให้เหมาะสมต่อไป
2. บริษัท Wizard Solution  หรือ Korea King (ประเทศไทย) ซึ่งเป็นผู้นำเข้าสินค้า Korea King จากประเทศเกาหลีใต้ ได้ผลิตโฆษณาบอกคุณสมบัติ และคุณภาพตามมาตรฐานการรับรองต่างๆ จากประเทศเกาหลีใต้
3. เรื่องคุณภาพสินค้า เรามีความมั่นใจในกระบวนการผลิต และมาตรฐานการผลิตจากประเทศเกาหลี และได้ส่งเอกสารใบรับรองเกี่ยวกับคุณภาพ มาตรฐานการผลิตที่ได้มาจาก Korea King  (ประเทศเกาหลีใต้) ตามที่ สคบ.ร้องขอมาทั้งหมดเป็นที่เรียบร้อยแล้ว
4. ทาง Korea King  (ประเทศไทย) รู้สึกเสียใจเป็นอย่างยิ่ง และขอเรียนชี้แจงว่า คุณวู้ดดี้ วุฒิธร มิลินทจินดา เป็น Presenter ของสินค้า Korea King  ในประเทศไทยเท่านั้น ไม่ได้เป็นเจ้าของหรือผู้ถือหุ้นแต่อย่างใด ซึ่งจากเหตุการณ์นี้ทำให้คุณวู้ดดี้ได้รับผลกระทบจากกระแสสังคมไปด้วย ทาง  Korea King  (ประเทศไทย) ต้องกราบขออภัยคุณวู้ดดี้เป็นอย่างสูงมา ณ ที่นี้
อย่างไรก็ตาม Korea King  (ประเทศไทย) ขอขอบคุณท่านลูกค้าทุกท่านที่ให้กำลังใจและสนับสนุนเราตลอดมา และขอยืนยันว่าเราจะมุ่งมั่นในการพัฒนาสินค้าที่ดีให้มีคุณภาพมากยิ่งขึ้นตลอดไป



