บล.กสิกรไทย ระบุบทวิเคราะห์วันนี้ว่า การปรับลดลงของกลุ่มเทคโนโลยีใน S&P500 Index ไม่มีผลต่อตลาดหุ้นไทย แต่ควรระวังการปรับลดลงของกลุ่มพลังงาน Upstream ในสหรัฐจะเป็นการชี้นำให้ PTT ปรับลงตาม อย่างไรก็ตามเริ่มเห็นการฟื้นตัวของ อสังหาฯ รับเหมา ท่องเที่ยว จะเป็นตัวช่วยให้ดัชนีอยู่ในกรอบ 1,770-1,790 จุด

เลือก CHG DELTA และ AOT เป็น Top Pick กลุ่มหุ้นเทคโนโลยีใน S&P500 ร่วงหนักแต่กระทบต่อไทยจำกัด หุ้นกลุ่มเทคโนโลยีใน S&P500 ปรับร่วงหนักโดยเฉพาะอเมซอนทิ้งดิ่ง 5.3% ด้วยอิทธิฤทธิ์ประธานาธิบดีทรัมป์ทวิตข้อความโจมตีมาตั้งแต่ช่วงเสาร์อาทิตย์ที่ผ่านมา ทั้งเรื่องการเสียภาษีของอเมซอนที่ยังน้อยเกินไป การเอาเปรียบไปรษณีย์สหรัฐ และการดำเนินธุรกิจที่กระทบต่อผู้ค้ารายอื่นๆ
กลยุทธ์การลงทุน หุ้นไทยยังไม่น่าต่ำกว่า 1,770 จุด มองระยะสั้นยังคงอยู่ในกรอบ 1,770-1,790 จุด เลือก CHG AOT DELTA เป็น Top Pick ส่วนการลงทุนระยะยาวยังคงให้เน้นเก็บสะสมกลุ่มอุตสาหกรรมที่ Underperform ตลาดแต่มีโอกาสที่จะพลิกฟื้นในระยะกลางตามธีมวัฐจักรการลงทุนรอบใหม่และการขยายตัวของการอุปโภคบริโภค ประกอบไปด้วย ธนาคาร BBL นิคมฯ AMATA WHA รับเหมา STEC PYLON ค้าปลีก HMPRO CPALL ROBINS อสังหาฯ SC SPALI
