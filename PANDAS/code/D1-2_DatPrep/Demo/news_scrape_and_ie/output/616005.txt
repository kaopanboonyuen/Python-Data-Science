จากสภาพอากาศที่หนาวเย็นต่อเนื่องมาตั้งแต่ช่วงสัปดาห์ที่ผ่านมา โดย จ.ขอนแก่น อยู่ที่ 15 องศาเซลเซียส ซึ่งพื้นที่บนยอดเขาอยู่ที่ 10 องศาเซลเซียส จากสภาพอากาศที่หนาวเย็นเช่นนี้ทำให้สตรอว์เบอร์รีที่ปลูกไว้ภายในไร่สตรอว์เบอร์รีณัฐพร อ.กระนวน ออกผลผลิตมากกว่าปีที่ผ่านมา สร้างความสนใจให้กับนักท่องเที่ยวทั้งในพื้นที่และต่างพื้นที่เดินทางมาเที่ยวชมความสวยงามของไร่สตอเบอรี่รวมทั้งการรับประทานสตรอว์เบอร์รีสดๆ จากต้นในระยะนี้
ด้านนายศรายุทธ ดอนคำชัยมงคล เจ้าของไร่สตอเบอรี่ณัฐพร บอกว่า จากสภาพอากาศที่หนาวเย็นต่อเนื่องมาตั้งแต่ต้นปีที่ผ่านมา ทำให้ในระยะนี้สตรอว์เบอร์รีที่ปลูกไว้รวมกว่า 20,000 ต้น ออกผลผลิตจนเก็บแทบไม่ทัน เนื่องจากได้ผลผลิตที่มากกว่าปีที่ผ่านมาเกือบ 3 เท่าตัว จึงได้รับความสนใจจากนักท่องเที่ยวเข้ามาเลือกซื้อสดๆ ที่ไร่จำนวนมาก

โดยเฉพาะช่วงวันหยุดที่มีรถนักท่องเที่ยวเข้ามาไม่ขาดสาย ทั้งมาในรูปแบบของครอบครัว หมู่คณะ หรือคู่รัก พากันมาเที่ยวชมและเก็บผลสตรอว์เบอร์รีสดๆ ท่ามกลางบรรยากาศที่รายล้อมด้วยภูเขา ซึ่งนักท่องเที่ยวส่วนใหญ่บอกว่ามาที่นี่รู้สึกสดชื่น รับอากาศบริสุทธิ์ ได้รับประทานสตรอว์เบอร์รีสดจากสวนลูกใหญ่ไม่แพ้ทางภาคเหนือ
อย่างไรก็ดีนอกจากการจำหน่ายผลสตรอว์เบอร์รีสดแล้ว ไร่ของตนยังนำต้นสตรอว์เบอร์รีมาวางจำหน่ายให้กับลูกค้าได้ซื้อกลับไปปลูกที่บ้านด้วย ทำให้ช่วงนี้แต่ละวันมีรายได้ไม่ต่ำกว่าวันละ 25,000 บาท โดยเฉพาะวันหยุดยาวที่จะมีรายได้วันละกว่า 60,000 บาท ทั้งนี้จากสภาพอากาศที่หนาวเย็นเช่นนี้ คาดว่าผลผลิตของสตรอว์เบอร์รีที่ไร่จะออกผลต่อเนื่องไปจนถึงช่วงเทศกาลสงกรานต์ ซึ่งถือเป็นการให้ผลผลิตที่ยาวนานที่สุดมากกว่าทุกปีที่ผ่านมา
