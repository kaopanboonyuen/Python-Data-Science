เมื่อวานนี้ (13 ธ.ค.61) นายพรชัย ตระกูลวรานนท์ ที่ปรึกษารองนายกรัฐมนตรีและที่ปรึกษารัฐมนตรีว่าการกระทรวงพาณิชย์ ร่วมเป็นสักขีพยาน ในการลงนามความร่วมมือระหว่างสมาคมผู้ส่งออกดอกกล้วยไม้ไทย และ Ali Auction ซึ่งเป็นแพลตฟอร์มประมูลออนไลน์ ในเครืออาลีบาบา เพื่อเร่งผลักดันดอกกล้วยไม้ไทยสู่ตลาดจีนผ่านการขายในระบบออนไลน์ หลังมีกระทรวงมีข้อตกลงร่วมกันกับอาลีบาบาในการส่งเสริมผลิตภัณฑ์ทางการเกษตรของไทยสู่ตลาดจีน อีกทั้งยังเป็นส่วนหนึ่งของตลาดออนไลน์เถาเป่า (Taobao Marketplace) ที่เป็นแพลตฟอร์มเชิงพาณิชย์ออนไลน์ของอาลีบาบากรุ๊ป ซึ่งสามารถเข้าถึงผู้บริโภคที่ใช้งานประจำได้มากกว่า 600 ล้านราย
Ali Auction จะเน้นการส่งเสริมการขายกล้วยไม้ไทยให้กับธุรกิจขนาดเล็ก เช่น ร้านดอกไม้ บริษัทจัดงานแต่งงาน ผู้จัดงานประชุม และร้านอาหาร เป็นต้น สำหรับมูลค่าการค้าดอกไม้ในจีนผ่านช่องทางออนไลน์ในปี 2561 มีมูลค่าสูงถึง 5,300 ล้านเหรียญสหรัฐฯ คาดว่าในปีหน้าจะเพิ่มขึ้น ไม่ต่ำกว่า 70%
ด้านอธิบดีกรมการค้าต่างประเทศ อดุลย์ โชตินิสากรณ์ เปิดเผยว่า หลังจากได้มีการเจรจากับประเทศต่าง ๆ ภายใต้ข้อตกลงเขตการค้าเสรีอาเซียน-จีน เพื่อหาแนวทางแก้ไขปัญหาการใช้สิทธิประโยชน์ส่งออกภายใต้ฟอร์มอี ไปประเทศจีนได้ข้อสรุปว่า จะมีการปรับปรุงระบบการออกหนังสือรับรองถิ่นกำเนิดสินค้ารองรับสกุลเงินอื่น ๆ ด้วย จากปัจจุบันซื้อขายเฉพาะเงินเหรียญสหรัฐเท่านั้น รวมถึงการตัดแบ่งสต๊อกซื้อขายได้มากกว่า 1 ครั้ง คาดว่าการปรับปรุงครั้งนี้จะแล้วเสร็จภายในเดือนมกราคมปี 62 เพื่อรองรับการเป็นศูนย์กลางทางการค้าของไทย
