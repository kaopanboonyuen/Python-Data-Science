กลุ่มบางกอกโพสต์ ออกแถลงการณ์ ผ่านเว็บไซต์ โพสต์ทูเดย์   (4 เม.ย.) ยืนยัน เลิกจ้างพนักงานถูกต้องตามกฎหมายทุกประการ หลังยุติการพิมพ์หนังสือพิมพ์โพสต์ทูเดย์ และ M2F
โดยในแถลงการณ์ระบุว่า
แถลงการณ์ บริษัท บางกอกโพสต์ จำกัด (มหาชน) กรณีเลิกจ้างพนักงาน
จากกรณีมีอดีตพนักงานของหนังสือพิมพ์โพสต์ทูเดย์ ยื่นร้องต่อศาลแรงงาน โดยอ้างว่าถูกนายจ้างเลิกจ้างอย่างไม่เป็นธรรมนั้น
บริษัท บางกอกโพสต์ จำกัด (มหาชน) ขอชี้แจงว่า บริษัทได้ดำเนินการเลิกจ้างและจ่ายเงินชดเชยในการเลิกจ้างให้กับพนักงานของ หนังสือพิมพ์โพสต์ทูเดย์และหนังสือพิมพ์ M2F ถูกต้องตามกฎหมายทุกประการ หลังจากที่มีการยุติการพิมพ์หนังสือพิมพ์ทั้งสองฉบับ
ดังนั้นการที่มีอดีตพนักงานจำนวนหนึ่งไปร้องต่อศาลแรงงานโดยอ้างว่าถูกเลิกจ้างอย่างไม่เป็นธรรม เป็นข้อมูลที่ไม่ตรงกับข้อเท็จจริงบริษัท บางกอกโพสต์ฯ ขอย้ำว่าในการเลิกจ้างทุกขั้นตอนได้ดำเนินการตามกฎหมายอย่างเป็นธรรมต่อพนักงานทุกประการ
ทั้งนี้สืบเนื่องจาก มีรายงานว่า  อดีตพนักงานของหนังสือพิมพ์โพสต์ทูเดย์ และ M2F ประมาณ 50 คน ยื่นคำร้องเป็นรายบุคคลต่อศาลแรงงานกลาง เนื่องจากเห็นว่าการเลิกจ้างดังกล่าว บริษัทบอกล่วงหน้าเพียงแค่ 15 วัน และได้จ่ายค่าชดเชยตามอายุการทำงานเท่านั้น โดยไม่มีการจ่ายค่าตกใจ รวมถึงค่ารักษาพยาบาลใดๆ ตามกฎหมาย ซึ่งหากจะมีการเลิกจ้างบริษัทต้องแจ้งล่วงหน้าเป็นเวลา 60 วัน
อนึ่ง กลุ่มบางกอกโพสต์ ยุติการผลิตหนังสือพิมพ์โพสต์ทูเดย์ และ M2F เมื่อสิ้นสุดเดือนมีนาคมที่ผ่านมา และหันไปจับกลุ่มเป้าหมายผู้อ่านออนไลน์ผ่านทางเว็บไซต์แทน
อ่าน  เมื่อถูกเลิกจ้าง ลูกจ้างได้รับเงินชดเชยอย่างไรบ้าง?
