กระทรวงการคลังเปิดจอง  เหรียญที่ระลึก  ถวายพระเพลิงพระบรมศพ พระบาทสมเด็จพระปรมินทรมหาภูมิพลอดุลยเดช เริ่ม 22 ส.ค.
นายอภิศักดิ์ ตันติวรวงศ์ รัฐมนตรีว่าการกระทรวงการคลัง  เปิดเผยหลังเป็นประธานในพิธีเปิดรับจองเหรียญที่ระลึกในโอกาสการพระราชพิธีถวายพระเพลิง พระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร ว่า กรมธนารักษ์ได้จัดทำเหรียญที่ระลึกในโอกาสการพระราชพิธีถวายพระเพลิงพระบรมศพ พระบาทสมเด็จพระปรมินทรมหาภูมิพลอดุลยเดช บรมนาถบพิตร เพื่อเป็นอนุสรณ์ให้แก่พสกนิกรชาวไทยและนานาประเทศได้มีไว้เคารพสักการะ

โดยเป็นเหรียญที่ระลึก 4 ประเภท ได้แก่ เหรียญที่ระลึกทองคำราคาเหรียญละ 50,000 บาท ได้สิทธิ์จองคนละ 1 เหรียญ เหรียญที่ระลึกเงินราคาเหรียญละ 2,000 บาท ได้สิทธิ์จองคนละ 2 เหรียญ เหรียญที่ระลึกทองแดงรมดำพ่นทรายราคาเหรียญละ 3,000 บาท ได้สิทธิ์จองคนละ 1 เหรียญ และเหรียญที่ระลึกคิวโปรนิกเกิลราคาเหรียญละ 100 บาท
สำหรับประชาชน 1 คนสามารถได้รับสิทธิ์จองได้ 3 สิทธิ์ โดยนำบัตรประชาชนตัวจริง 3 ใบมาแสดงต่อเจ้าหน้าที่ และใช้สิทธิได้เพียงครั้งแรกครั้งเดียวเท่านั้น โดยจะไม่สามารถใช้สิทธิ์ได้อีกแม้จะยื่นจองครั้งแรกไม่ถึง 3 สิทธิ์

ทั้งนี้ ประชาชนสามารถจองเหรียญได้ผ่านธนาคาร 19 แห่งทุกสาขาทั่วประเทศซึ่งในส่วนของธนาคาร จะเปิดรับจองเฉพาะเหรียญที่ระลึก 3 ประเภท ยกเว้นเหรียญที่ระลึกทองแดงรมดำพ่นทราย และสามารถจองได้ที่หน่วยงานของกรมธนารักษ์ทั่วประเทศ ตั้งแต่วันที่ 22 สิงหาคม – 30 กันยายนนี้
และสามารถรับเหรีญได้ตามสถานที่ที่จองไว้ ตั้งแต่วันที่ 29 มกราคมปี 2561 เป็นต้นไป สำหรับรายได้จากการจำหน่ายเหรียญที่ระลึกดังกล่าวหลังหักค่าใช้จ่ายต่างๆ แล้ว จะนำขึ้นทูลเกล้าฯ ถวายเพื่อทรงใช้สอยตามพระราชอัธยาศัย
