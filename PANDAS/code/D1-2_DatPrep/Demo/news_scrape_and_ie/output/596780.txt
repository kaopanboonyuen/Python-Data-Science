หุ้นไทย  เปิดบวก 6.23 จุด เพิ่มขึ้น 473 หลักทรัพย์ โบรกคาดดัชนีปรับขึ้นต่อ หลังตัวเลขเศรษฐกิจ ก.ย. แข็งแกร่งหนุนโมเมนตัมของจีดีพีไตรมาส 3 ปี 60
บรรยากาศการลงทุนในตลาดหุ้นไทยเช้าวันนี้ (1 พ.ย.) เปิดทำการเมื่อเวลา 10.00 น. ดัชนีปรับตัวเพิ่มขึ้น 6.23 จุด แตะที่ระดับ 1,727.60 จุด ด้วยมูลค่าการซื้อขาย 2,800.47 ล้านบาท โดยหลักทรัพย์เพิ่มขึ้น 473 หลักทรัพย์ ลดลง 163 หลักทรัพย์ ไม่เปลี่ยนแปลง 305 หลักทรัพย์
นักวิเคราะห์ บล.เคจีไอ คาด SET วันพุธปรับขึ้นต่อ ต่างชาติเริ่มขายสุทธิน้อยลง และตัวเลขเศรษฐกิจไทยเดือน ก.ย. ที่แข็งแกร่งหนุนโมเมนตัมของจีดีพีไตรมาส 3 ปี 2560 และตัวเลขทั้งปี 2560 ผนวกกับข่าวช่วงบ่ายวานนี้ว่านายกฯ สั่งให้กระทรวงการคลังศึกษามาตรการช้อปช่วยชาติ เป็นสัญญาณว่าน่าจะมีการประกาศมาตรการภายในสิ้นปีนี้
ด้านปัจจัยภายนอก มองว่าแผนการลดภาษีของสหรัฐฯ ที่น่าจะเดินหน้าไปช้ากว่าเดิม ผนวกกับมุมมองของตลาดที่ว่ากรรมการเฟด เจโรม พาวเวลล์ จะได้รับเลือกเป็นประธานเฟดคนใหม่ น่าจะส่งผลให้ค่าเงินดอลล่าร์ฯ แข็งต่อได้ยาก เป็นบวกต่อทิศทางค่าเงินบาทและฟันด์โฟลว์หุ้นไทย
