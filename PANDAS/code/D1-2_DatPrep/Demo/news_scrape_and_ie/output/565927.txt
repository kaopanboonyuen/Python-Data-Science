ฮือฮา สามล้อเครื่องที่จังหวัดเชียงใหม่ ได้บรรทุกโอ่งขนาดใหญ่ ภายในเปิดร้านขายไก่และหมูอบโอ่งเคลื่อนที่
ชาวบ้านย่านชุมชนสันติธรรม อ.เมือง จ.เชียงใหม่ ต่างพากันสะดุดตากับสามล้อเครื่องคันหนึ่ง ที่บรรทุกโอ่งขนาดใหญ่ ซึ่งภายในขายไก่และหมูอบโอ่งเคลื่อนที่  เมื่อได้ลองอุดหนุนซื้อไปลองชิมก็ ต่างพูดกันเป็นเสียงเดียวว่า รสชาติอร่อย มีกลิ่นหอมไม่เหมือนใคร
ผู้สื่อข่าว MThai จึงได้ทำการลงพื้นที่สำรวจ ก็พบว่าร้านไก่อบโอ่งเคลื่อนที่คันนี้เป็นของ “นายชวาล ศรีประ” อายุ 34 ปี พนักงานร้านสะดวกซื้อ หน้าค่ายพระปิ่นเกล้า ( กองพันทหารปืนใหญ่ที่ 7 ) อ.แม่ริม จ.เชียงใหม่ ที่เกิดไอเดียสร้างร้านไก่และหมูอบโอ่งแบบเคลื่อนที่เป็นเจ้าแรกในเชียงใหม่ โดยใช้เวลาหลังเลิกงานตระเวนขายตามย่านชุมชนต่าง ๆ ในตัวเมือง สร้างรายได้เป็นอย่างดี


เมื่อได้สอบถาม “นายชวาล” ตนก็เล่าว่า ต้องการหารายได้เสริมหลังเลิกงานและเห็นว่าหากทำอะไรที่คนอื่นทำอยู่แล้วก็คงจะสู้รายอื่น ๆ ได้ยาก จึงเกิดไอเดียทำรถขายไก่อบโอ่งแบบเคลื่อนที่เพราะแปลกใหม่ไม่มีใครทำมาก่อน โดยใช้โอ่งเป็นจุดขายด้วยการนำขึ้นไปอบและขายให้กับลูกค้าแบบถึงที่
เมื่อคิดได้แล้วจึงค้นหาสูตรจากยูทูป (Youtube.com) และนำมาทดลองดัดแปลงให้เป็นรสชาติแบบเฉพาะตัวตามที่ตัวเองชอบ ใช้เวลา 1 เดือนจึงลงตัว หลังจากนั้นจึงหาซื้อโอ่งและสามล้อเครื่องมาประกอบเป็นร้านเคลื่อนที่และนำออกเร่ขายในช่วงเย็นหลังเลิกงาน ปรากฏว่าได้รับความสนใจจากลูกค้า ขายดีทุกวัน วันละ 3 – 4 กิโลกรัม ได้กำไรหักต้นทุนวันละกว่า 500 บาท



ทั้งนี้ นอกจากจะเป็นอะไรที่แปลกใหม่แล้ว รถขายแบบเคลื่อนที่ยังทำให้ตัดปัญหาเรื่องต้นทุนเช่าร้านและยังทำให้ลูกค้าได้รับประทานไก่และหมูอบร้อน ๆ จากโอ่ง พร้อมข้าวเหนียวและน้ำจิ้มสูตรเด็ด นี่จึงเป็นสาเหตุที่ทำให้ลูกค้าติดใจเพราะหมูและไก่อบโอ่งถูกรีดไขมันออกทั้งหมดตั้งแต่ในโอ่ง ถูกใจคนรักสุขภาพ



ล่าสุดได้รับกระแสตอบรับที่ดีมากจนมีหลายคนมาสอบถามขอซื้อแฟรนไชส์ แต่ตนเองยังไม่ได้คิดไกล เพราะเพิ่งเริ่มขาย แต่ในอนาคตจะมีการตั้งชื่อ “FIN” พร้อมจดลิขสิทธิ์ สูตรไก่-หมูอบโอ่ง พร้อมสูตรน้ำจิ้มที่ทำขึ้นเองทั้งหมดแน่นอน
