คณะกรรมการสมานฉันท์แรงงานไทย ยื่นข้อเรียกร้องให้รัฐบาลปรับขึ้นค่าจ้างขั้นต่ำปี 2561 ในอัตราวันละ 360 บาทเท่ากันทั่วประเทศ เพื่อให้สอดคล้องกับสภาพเศรษฐกิจ และลดปัญหาแรงงานกระจุกตัวในเมือง
นายสาวิทย์ แก้วหวาน ประธานคณะกรรมการสมานฉันท์แรงงานไทย ได้ยื่นข้อเรียกร้องหลักการปรับค่าจ้างขั้นต่ำในปี 2561 ให้กับ พลตำรวจเอก อดุลย์ แสงสิงแก้ว รัฐมนตรีว่าการกระทรวงแรงงาน เพื่อให้การปรับค่าจ้างขั้นต่ำมีความเป็นธรรมตามหลักการขององค์การแรงงานระหว่างประเทศ หรือ ปรับขึ้นวันละ 360 บาทเท่ากันทั้งประเทศ พร้อมทั้งต้องยกเลิกคณะอนุกรรมการพิจารณาอัตราค่าจ้างขั้นต่ำจังหวัด ต้องตั้งคณะกรรมการค่าจ้างระดับชาติที่มีทีมนักวิชาการเข้ามามีส่วนร่วม ต้องกำหนดโครงสร้างค่าจ้างและปรับค่าจ้างทุกปี และสุดท้ายต้องมีมาตรการควบคุมราคาสินค้าให้อยู่ในระดับที่เหมาะสม ทั้งนี้การกำหนดค่าจ้างให้เท่ากันทั่วประเทศ จะช่วยลดปัญหาแรงงานกระจุกตัวในเมืองได้

ด้านรัฐมนตรีว่าการกระทรวงแรงงาน ยืนยันจะนำข้อเสนอดังกล่าวให้คณะกรรมการค่าจ้างที่มีปลัดกระทรวงแรงงานเป็นประธานไปพิจารณา โดยคำนึงถึงการสร้างความเป็นธรรมและลดความเหลื่อมล้ำ
ก่อนหน้านี้ มีกระแสข่าวการปรับขึ้นค่าจ้างกว่า 30 จังหวัด และปรับขึ้นไม่เท่ากันในอัตรา 2-15 บาท ทำให้บอร์ดค่าจ้างต้องเลื่อนการประชุมออกไปอย่างไม่มีกำหนด เพื่อทบทวนข้อมูลการปรับขึ้นค่าจ้างทั้ง 77 จังหวัด จากเดิมเสนอปรับขึ้น 8 จังหวัด ได้แก่ ชุมพร ตรัง นครศรีธรรมราช นราธิวาส ปัตตานี ยะลา ระนอง และสิงห์บุรี เนื่องจากปี 2560 ไม่ได้ปรับขึ้นค่าจ้างวันละ 300 บาท
