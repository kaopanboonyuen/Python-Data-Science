ดร.ศิริ จิระพงษ์พันธ์ รัฐมนตรีว่าการกระทรวงพลังงาน เปิดเผยว่า ที่ประชุมคณะรัฐมนตรีสัญจรที่จังหวัดหนองคายในวันที่ 13 ธ.ค. มีมติอนุมัติผลการประมูลแหล่งปิโตรเลียม ปรากฎว่า บริษัท ปตท.สำรวจและผลิตปิโตรเลียม จำกัด (มหาชน) หรือ ปตท.สผ. เป็นผู้ชนะการประมูลแหล่งปิโตรเลียมทั้ง 2 แห่ง คือ แหล่งบงกช และแหล่งเอราวัณ เนื่องจากเป็นผู้เสนอราคาและให้ผลประโยชน์ต่อรัฐดีที่สุด โดย ราคาที่ ปตท.เสนอมานั้น จะทำให้ลดราคาค่าไฟฟ้าได้ 29 สตางค์ต่อหน่วย และสังคมโดยรวมจะประหยัดค่าไฟได้กว่า 5 แสนล้านบาทต่อ 10 ปี เราจะเรียกปตท.สผ.มาลงนามภายในกุมภาพันธ์ 2562
ทั้งนี้ ผู้ประกอบการมายื่นคำขอประมูลในฐานะผู้ดำเนินงานหลัก (Operator) ในแปลงสำรวจและผลิตปิโตรเลียมเอราวัณ(G1/2561) จำนวน 2 ราย ได้แก่
1. บริษัท PTTEP Energy Development Company Limited (หรือ บริษัท ปตท.สผ. เอนเนอร์ยี่ ดีเวลลอปเม้นท์ จำกัด) ร่วมทุนกับ บริษัท MP G2 (Thailand) Limited ซึ่งเป็นบริษัทในกลุ่มบริษัท มูบาดาลา โดย ปตท.สผ.ถือหุ้น 60% และ MP G2 ถือหุ้น 40%
2. บริษัท Chevron Thailand Holdings Ltd. (บริษัท เชฟรอน ไทยแลนด์ โฮลดิ้ง จำกัด) ร่วมทุนกับ บริษัท Mitsui Oil Exploration Company Ltd. ( บริษัท มิตซุยออยล์ เอ็กซ์โปลเรชั่น คัมปานี ลิมิเต็ด) โดยบริษัทเชฟรอนฯ ถือหุ้น 74% และบริษัท มิตซุยออยล์ฯ ถือหุ้น 26%
ส่วนแปลงสำรวจและผลิตปิโตรเลียมบงกช ( G2/61) จำนวน 2 ราย ได้แก่
1. บริษัท PTTEP Energy Development Company Limited ( หรือ บริษัท ปตท.สผ. เอนเนอร์ยี่ ดีเวลลอปเม้นท์ จำกัด) ถือหุ้น 100%
2. บริษัท Chevron Thailand Holdings Ltd. (บริษัท เชฟรอน ไทยแลนด์ โฮลดิ้ง จำกัด) ร่วมกับ บริษัท Mitsui Oil Exploration Company Ltd. (บริษัท มิตซุยออยล์ เอ็กซ์โปลเรชั่น คัมปานี ลิมิเต็ด)โดยบริษัทเชฟรอนฯ ถือหุ้น 74% และบริษัท มิตซุยออยล์ฯ ถือหุ้น 26%
ภาพจาก PTTEP
