กรมสรรพากรแจงไม่มีการเก็บภาษีย้อนหลัง ชี้การใช้พร้อมเพย์ไม่มีความสัมพันธ์กับการตรวจสอบภาษี หรือการเรียกคืนภาษีย้อนหลัง
เมื่อวันที่ 24 ก.ย. 60 ที่ผ่านมา กรมสรรพากร ได้ออกมาชี้แจงถึงกระแสข่าวลือที่มีการส่งต่อในโลกออนไลน์ ว่า กรมสรรพากร จะมีการเรียกเก็บภาษีย้อนหลังกับคนที่ใช้บริการพร้อมเพย์ทำธุรกรรมการเงินต่อวันเกินกว่า 10 ครั้ง หรือการเคลื่อนไหวทางบัญชีเดือนละมากกว่า 50,000 บาท นั้นว่า
ยืนยันกระแสข่าวดังกล่าวไม่เป็นความจริง การใช้พร้อมเพย์ไม่มีความสัมพันธ์กับการตรวจสอบภาษีหรือการเรียกคืนภาษีย้อนหลังของกรมสรรพากรแต่อย่างใด อีกทั้ง  การใช้พร้อมเพย์เป็นช่องทางการโอนเงินช่องทางหนึ่งเช่นเดียวกับ การโอนเงินผ่านทาง e-Banking หรือผ่านทางเคาน์เตอร์ธนาคาร ซึ่งข้อมูลดังกล่าวไม่ได้มีการส่งให้แก่กรมสรรพากร
ทั้งนี้กรมสรรพากร มีอำนาจออกหมายเรียกให้ธนาคารส่งข้อมูลการทำธุรกรรมทางการเงิน (ไม่ว่าจะทำผ่านช่องทางใดก็ตาม) ให้แก่กรมสรรพากรตามมาตรา 19 แห่งประมวลรัษฎากร เฉพาะในกรณีที่มีเหตุอันควรเชื่อว่าผู้เสียภาษีรายนั้นยื่นเสียภาษีไม่ถูกต้องเท่านั้น ซึ่งกฎหมายให้ อำนาจไว้อย่างจำกัด และไม่สามารถขอให้ส่งข้อมูลการโอนเงินทั่วไปได้
ดังนั้นเพื่อเป็นการป้องกันการเข้าใจผิดจึงขอให้ประชาชนอย่าหลงเชื่อกับข้อความที่ส่งต่อทางอินเทอร์เน็ตดังกล่าว หรือหากมีข้อสงสัยสามารถสอบถามรายละเอียดได้ที่สายด่วน 1161 ตั้งแต่เวลา 08.30 น. -18.00 น. ในวันและเวลาราชการ
