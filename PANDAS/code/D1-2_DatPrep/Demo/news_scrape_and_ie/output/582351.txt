การท่องเที่ยวแห่งประเทศไทย เดินหน้าโครงการ “เที่ยวทั่วไทย ไปถึงถิ่น” เตรียมเสนอคลัง พิจารณามาตรการลดหย่อนภาษีท่องเที่ยวแบบขั้นบันได สูงสุด 50,000 บาท กระตุ้นการใช้จ่ายช่วงปลายปี
นายยุทธศักดิ์ สุภสร ผู้ว่าการการท่องเที่ยวแห่งประเทศไทย (ททท.) ได้ออกมาเปิดเผยถึงผลการประชุมร่วมกับภาคเอกชนด้านการท่องเที่ยว เมื่อวันที่ 8 สิงหาคม ที่ผ่านมา  ว่า ที่ประชุมมีมติเห็นชอบกับแนวทางกระตุ้นการท่องเที่ยวในประเทศ ผ่านมาตรการลดหย่อนภาษี และมาตรการทางการตลาด ด้วยการจัดโครงการ  “เที่ยวทั่วไทย ไปถึงถิ่น”  เพื่อจูงใจให้นักท่องเที่ยวเกิดการใช้จ่ายในท้องถิ่น และกระจายตัวไปยังเมืองรองอื่น ๆ โดยจะเริ่มดำเนินการในช่วงไตรมาส 4 คือ ตั้งแต่ตุลาคม-ธันวาคม 2560
โดยมาตรการทางภาษี จะให้ประชาชนสามารถนำค่าใช้จ่ายด้านท่องเที่ยว นำไปหักลดหย่อนภาษีได้ ซึ่งจะนำนโยบายดังกล่าวหารือกับกระทรวงการคลัง ในวันที่ 10 สิงหาคมนี้ เพื่อขออนุมัติจากทางกระทรวงการคลัง โดยเบื้องต้นจะมีการกำหนดมาตรการเป็นแบบขั้นบันได แบ่งตามโซนจังหวัด ดังนี้
โซนที่ 1 เมืองท่องเที่ยวหลัก 14 จังหวัด วงเงินลดหย่อนภาษี 15,000 บาท
เป็นเมืองยอดนิยมในการท่องเที่ยวอยู่แล้ว ประกอบด้วย กรุงเทพฯ, นครราชสีมา, กาญจนบุรี, ชลบุรี, เชียงใหม่, ระยอง, เพชรบุรี, พระนครศรีอยุธยา, ขอนแก่น, สงขลา, ประจวบคีรีขันธ์, สระบุรี, ภูเก็ต และนครปฐม
โซนที่ 2 เมืองต้องห้ามพลาด 12 จังหวัด วงเงินลดหย่อนภาษี 30,000 บาท
ประกอบด้วย ลำปาง, น่าน, เพชรบูรณ์, เลย, บุรีรัมย์, จันทบุรี, ตราด, สมุทรสงคราม, ราชบุรี, ชุมพร, นครศรีธรรมราช และตรัง
โซนที่ 3 จังหวัดอื่น ๆ ที่เหลืออีก 51 จังหวัด วงเงินหักลดหย่อนภาษี 50,000 บาท
สำหรับค่าใช้จ่ายในการท่องเที่ยวที่นำมาลดหย่อนได้ ประกอบด้วย ค่าที่พัก ค่าบริการนำเที่ยว ค่าอาหารและเครื่องดื่ม และค่าซื้อสินค้าของที่ระลึกที่ทะเบียนถูกต้องและออกไปกำกับภาษีได้ โดยตั้งเป้าจะช่วยเพิ่มรายได้การท่องเที่ยวในประเทศ ในช่วงปลายปีได้ประมาณ 10-15%
