ร.ฟ.ท.  เผย เพิ่มขบวนรถไฟฟรี รองรับประชาชนเดินทางเข้ากรุงเทพฯ คาดนับแสนคน ขณะ บขส. คาด 17 เม.ย. ช่วงเช้าหนาแน่น
นายทนงศักดิ์ พงษ์ประเสริฐ รองผู้ว่าการกลุ่มธุรกิจการเดินรถ การรถไฟแห่งประเทศไทย หรือ ร.ฟ.ท.  เปิดเผยว่า วันนี้ (15 เม.ย.) ประชาชนเริ่มทยอยเดินทางกลับเข้าสู่กรุงเทพมหานคร หลังจากกลับภูมิลำเนาและท่องเที่ยวในช่วงสงกรานต์ โดยคาดว่าวันนี้ตัวเลขจะอยู่ที่ 1 แสนคน และจะเพิ่มขึ้นเป็น 1.2 แสนคนในวันที่ 16 – 17 เมษายน โดยเฉพาะวันที่ 17 จะมีความหนาแน่น ทั้งนี้ ร.ฟ.ท.ได้เพิ่มขบวนรถไฟฟรีเพื่อรองรับการเดินทางของประชาชนไว้อย่างเต็มที่

ทั้งนี้การรถไฟแห่งประเทศไทยได้จัดขบวนรถพิเศษจำนวน 13 ขบวนช่วยการโดยสารระหว่างวันที่ 15 – 18 เมษายน รองรับผู้โดยสารเพิ่มเฉลี่ย 27,000 คน โดยเฉพาะเส้นทางสายยาว อุบลราชธานี อุดรธานี ศรีสะเกษ และศิลาอาสน์ ขณะที่  นายนพรัตน์ การุณยะวนิช รองกรรมการผู้จัดการใหญ่ฝ่ายบริหารการเดินรถ บริษัท ขนส่ง จำกัด (บขส.)  กล่าวว่า วันนี้มีประชาชนบางส่วนทยอยเดินทางกลับเข้ากรุงเทพฯแล้ว ซึ่ง บขส. คาดว่าวันที่ 16 – 17 เมษายนจะมีจำนวนอยู่ที่ 1.2 -1.4 แสนคน/วัน โดยเฉพาะในช่วงเช้าของวันที่ 17 เมษายนจะหนาแน่น
