รฟม.  ลงนามสัญญาว่าจ้าง BEM เชื่อมรถไฟฟ้าสายสีน้ำเงิน – สายสีม่วง 1 สถานี คาดเปิดให้บริการ ส.ค. นี้ หวังผู้โดยสารเพิ่ม 15 – 20%

นายอาคม เติมพิทยาไพสิฐ รัฐมนตรีว่าการกระทรวงคมนาคม  เปิดเผยภายหลังเป็นประธานในพิธีลงนามสัญญาว่าจ้างติดตั้งระบบรถไฟฟ้าเชื่อมต่อสายสีน้ำเงินและสายสีม่วง ช่วงสถานีเตาปูน – บางซื่อ ระหว่างการรถไฟฟ้าขนส่งมวลชนแห่งประเทศไทย รฟม. และ บริษัท ทางด่วน รวมถึง รถไฟฟ้ากรุงเทพ จำกัด (มหาชน) (BEM) ว่า

การลงนามครั้งนี้ เป็นการลงนามเพื่อดำเนินงานเชื่อมต่อระบบรถไฟฟ้าสายสีน้ำเงินส่วนต่อขยาย ช่วงหัวลำโพง – บางซื่อ และสายสีม่วง ช่วงบางใหญ่ – บางซื่อ ระยะทาง 1 กิโลเมตร ที่สถานีเตาปูน – บางซื่อ วงเงิน 918 ล้านบาท หลังจากที่คณะรัฐมนตรีพิจารณาเห็นชอบการดำเนินการจัดจ้าง
โดยหลังจากนี้ รฟม. จะเร่งดำเนินการเพื่อให้สามารถเปิดเดินรถเชื่อมต่อให้บริการประชาชน ให้ได้ในเดือนสิงหาคม 2560 ทั้งนี้ โครงการรถไฟฟ้าสายสีม่วงใต้ช่วง เตาปูน – ราษฎร์บูรณะ ระยะทาง 23.6 กิโลเมตร กระทรวงคมนาคม จะเสนอ ครม. พิจารณาช่วงเดือนเมษายน – พฤษภาคม 2560
ด้าน  นายพีระยุทธ สิงห์พัฒนากุล ผู้ว่าการรถไฟฟ้าขนส่งมวลชนแห่งประเทศไทย  กล่าวว่า สำหรับอัตราค่าโดยสารในส่วนของนักศึกษา คนพิการ คนชรา ยังคงลดอัตราค่าโดยสาร 50% เช่นเดิม ส่วนประชาชนทั่วไปอัตราค่าโดยสารยังคงเริ่มต้นที่ 16 – 42 บาทตลอดสาย ทั้งนี้ หลังจากที่มีการเชื่อมต่อ 1 สถานีแล้วเสร็จคาดว่าจะมีผู้มาใช้บริการเพิ่มขึ้น 15 – 20% จากเป้าหมายที่ตั้งไว้ว่าจะมีผู้โดยสารมาใช้บริการประมาณ 2 แสนคนต่อวัน
ขณะที่  นายปลิว ตรีวิศวเวทย์ ประธานกรรมการ บริษัท ช.การช่าง จำกัด (มหาชน)  ผู้รับจ้างติดตั้งระบบรถไฟฟ้า กล่าวว่า ทางบริษัทฯ ยืนยัน จะดำเนินการติดตั้งระบบและทำการเชื่อมสายสีม่วงและสายสีน้ำเงินส่วนต่อขยาย ช่วงสถานีเตาปูน – บางซื่อ ระยะทาง 1 กิโลเมตร ให้แล้วเสร็จภายในเดือนสิงหาคม 2560 ตามนโยบายของกระทรวงคมนาคม
