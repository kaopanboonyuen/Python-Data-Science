นายวันชัย วราวิทย์ รองอธิบดีกรมการค้าต่างประเทศ กระทรวงพาณิชย์ เปิดเผยว่า รายงานจากสำนักงานส่งเสริมการค้าในต่างประเทศ พบว่ากรมอาหารและยาไต้หวัน (TFDA) ได้ตรวจพบสารตกค้างในสินค้าอาหารนำเข้าจากไทย ตั้งแต่วันที่ 1 มิถุนายน ถึง 30 พฤศจิกายน 2560 จำนวน 3 รายการเกินค่ามาตรฐาน ประกอบด้วย หน่อไม้ฝรั่งสด ทุเรียนสด และเมล็ดงาดำ

โดยไต้หวันขอให้ไทยชี้แจงสาเหตุและเสนอแผนหรือมาตรการการแก้ไขปัญหาดังกล่าวภายในวันที่ 12 มีนาคม โดยระหว่างนี้ไต้หวันจะเพิ่มความเข้มงวดในการตรวจสอบสินค้าดังกล่าวจากไทยจนกว่าจะได้รับคำชี้แจงภายในระยะเวลาที่กำหนด มิฉะนั้นไต้หวันจะใช้มาตรการเข้มงวดขึ้น และอาจห้ามนำเข้าสินค้าฯ ต่อไป
ทั้งนี้ กรมการค้าต่างประเทศ ขอให้ผู้ประกอบการรวมทั้งหน่วยงานตรวจสอบมาตรฐานสินค้าส่งออกของไทย เพิ่มความระมัดระวังในการตรวจสอบโดยให้เป็นไปตามมาตรฐานของประเทศคู่ค้าอย่างเคร่งครัด เพื่อป้องกันการถูกปฏิเสธการนำเข้าฯ ซึ่งเป็นการทำลายภาพลักษณ์ของสินค้าไทยโดยรวม และอาจมีผลกระทบต่อการส่งออกในอนาคต
