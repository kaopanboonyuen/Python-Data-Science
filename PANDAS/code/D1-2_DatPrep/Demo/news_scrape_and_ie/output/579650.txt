ยอดผู้ใช้บัตรเดบิต และร้านค้าติดตั้งเครื่องรับชำระเงินอิเล็คทรอนิกส์ หรือ อีดีซี เพิ่มขึ้น 30% หลังรัฐออกมาตรการกระตุ้นสู่สังคมไร้เงินสด ด้านกระทรวงการคลัง เร่งให้ธนาคารพาณิชย์ ติดตั้งเครื่องอีดีซี ร้านค้าตามตลาด หรือรถเข็น
นายสมชัย สัจจพงษ์ ปลัดกระทรวงการคลัง เป็นประธานมอบรางวัล จากการใช้บัตรเดบิตรูดชำระสินค้าและบริการ ในเดือนมิถุนายน ที่ผ่านมา หรือการแจกโชคบัตรเดบิตครั้งที่ 2 นอกจากนี้ ยังมีผู้ได้รับรางวัลอันดับรองลงมาอีกนับพันรางวัล คิดเป็นมูลค่ากว่า 6 ล้าน 7 แสน 5 หมื่นบาท และกระทรวงการคลัง จะจับรางวัลเช่นนี้อีก 10 ครั้ง ทุกวันที่ 16 ของทุกเดือน

จากนั้น นายสมชัย กล่าวว่า ได้ขอความร่วมมือธนาคารพาณิชย์ ทำงานเชิงรุกออกให้ความรู้ และเชิญชวนร้านค้าตามตลาดสด, รถเข็น, ร้านเปิดท้ายขายของ, สตรีทฟู๊ด และแหล่งท่องเที่ยว ติดตั้งเครื่องรับชำระเงินอิเล็คทรอนิกส์ หรือ อีดีซี โดยไม่คิดค่าใช้จ่าย เพื่อกระตุ้นการใช้บัตรและเครื่อง ซึ่งเริ่มเห็นผลในการจับรางวัลครั้งที่ 1 ที่ผ่านมา มีประชาชนและร้านค้า ตื่นตัวสนใจใช้บัตรเดบิต และติดตั้งเครื่องอีดีซี เพิ่มขึ้น 30%
โดยปัจจุบันมีบัตรเดบิต ทั้งระบบ 54 ล้านใบ และรูดชำระผ่านเครื่องอีดีซี แล้วประมาณ 5 ล้าน 5 แสน รายการต่อเดือน ขณะที่ยอดติดตั้งเครื่องอีดีซี เพิ่มขึ้นจาก 1 แสน 1 หมื่นเครื่อง เป็น 1 แสน 5 หมื่นเครื่อง และคาดว่ากว่าจะปิดโครงการ จะสามารถติดตั้งตามเป้าหมาย 5 แสน 6 หมื่นเครื่อง ส่วนขณะนี้ การดำเนินการต่างๆ ถือว่าประสบความสำเร็จระดับหนึ่ง
