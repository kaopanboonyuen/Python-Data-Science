การทางพิเศษ ยกเว้นค่าผ่านทาง ทางด่วนบางนา-ชลบุรี และทางพิเศษสายศรีรัช-วงแหวนรอบนอกกรุงเทพมหานคร 24-27 ต.ค. นี้
การทางพิเศษแห่งประเทศไทย หรือ กทพ. กระทรวงคมนาคม ยกเว้นค่าผ่านทาง ทางพิเศษบูรพาวิถี (ทางด่วนบางนา-ชลบุรี) และทางพิเศษสายศรีรัช-วงแหวนรอบนอกกรุงเทพมหานคร ในช่วงงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร โดยทางพิเศษบูรพาวิถี ยกเว้นค่าผ่านทางวันที่ 24 ตุลาคม 2560 ตั้งแต่เวลา 00.01 น. ไปจนถึง วันที่ 27 ตุลาคม 2560 เวลา 24.00 น. และทางพิเศษสายศรีรัช-วงแหวนรอบนอกกรุงเทพมหานคร ยกเว้นค่าผ่านทางในวันที่ 26 ตุลาคม 2560 ตั้งแต่เวลา 00.01-24.00 น.
ทั้งนี้ กทพ. ได้กำหนดห้ามรถบรรทุกตั้งแต่ 6 ล้อขึ้นไปใช้ทางพิเศษเฉลิมมหานครทางพิเศษศรีรัชและทางพิเศษฉลองรัช ในวันที่ 26 ตุลาคม 2560 ตั้งแต่เวลา 00.01 – 24.00 น. และ กทพ. ได้จัดหน่วยบริการประชาชนที่ด่านเก็บค่าผ่านทางพิเศษจตุโชติ ด่านเก็บค่าผ่านทางพิเศษบางปะอิน (ขาเข้า) และด่านเก็บค่าผ่านพิเศษเมืองทองธานี เพื่ออำนวยความสะดวกแก่ประชาชนในช่วงพระราชพิธีฯ ด้วย
