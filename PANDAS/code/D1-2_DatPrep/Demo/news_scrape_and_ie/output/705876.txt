วันที่ 5 กุมภาพันธ์ 2562 ผู้สื่อข่าวได้ลงพื้นที่ไปยังบ้านของ นางแอมสรวง สายเผอ อายุ 40 ปี ซึ่งตั้งอยู่ที่บ้านเลขที่ 255 ม.12 ต.อ่าวตง อ.วังวิเศษ จ.ตรัง เกษตรกรที่ยึดอาชีพกรีดยางพารา พร้อมสร้างอาชีพเสริมด้วยการเลี้ยงหมู


นายบุญรอด บุญช่วย ผู้ใหญ่บ้านเผยว่า ชาวบ้านในพื้นที่ ต่างเจอปัญหาเศรษฐกิจราคายางพาราตกต่ำ ราคาปาล์มน้ำมันตกต่ำ นางแอมสรวง เคยยึดอาชีพหลักคือกรีดยางพารา ตอนนี้ตัดสินใจโค่นยางทิ้ง และสร้างคอกหมูเพื่อขยายคอกเพิ่ม
จากอาชีพเสริมกลายมาเป็นอาชีพหลัก ซึ่งได้รับการสนับสนุนงบประมาณจากกองทุนหมู่บ้าน จากโครงการส่งเสริมอาชีพ เป็นโครงการที่ทำให้คนในชุมชนมีรายได้เพิ่ม

ด้านนางแอมสรวง สายเผอ กล่าวว่า ตนเองได้เลี้ยงหมูมานานกว่า 10 ปีแล้ว ตนได้รับงบประมาณสนับสนุนจากทางกองทุนหมู่บ้าน  ตนได้เลือกเลี้ยงหมูพันธุ์ เน้นเลี้ยงแม่พันธุ์ขายลูกหมู ซึ่งตอนนี้มีหมูที่อยู่โครงการส่งเสริมอาชีพประมาณ 60 ตัว และมีหมูที่ตนเลี้ยงเองประมาณ 80 ตัว รวมมีหมูทั้งหมด 140 ตัว ตนเน้นเลี้ยงแบบวิธีธรรมชาติ ใส่อาหารและดูแลคอกหมูให้สะอาดตลอดเวลา
สำหรับการจำหน่ายหมูนั้น ลูกหมูพันธุ์อายุ 2 เดือน ตัวละ 2,000 บาท อายุ 3 เดือนกว่า ตัวละ 3,000 บาท และราคาหมูเนื้อขายทั้งตัว ตามราคาท้องตลาดกิโลกรัมละ 75 บาท หมูหนึ่งตัวมีน้ำหนักประมาณ 100 กว่ากิโลกรัม ตกตัวละประมาณ 7,000 กว่าบาท
ซึ่งขายให้คนในชุมชน แม่ค้า ส่งตามงานต่างๆ และยังส่งให้กับกลุ่มแม่บ้านแปรรูปในพื้นที่อีกด้วย หากสนใจสามารถติดต่อสั่งหมูที่ตนเองได้ตลอด ที่โทร.084-7455349
