ขนส่ง  ย้ำตรวจจับรถ  “อูเบอร์”  หลังรถแท็กซี่ในระบบร้องเรียนว่ามีการแย่งผู้โดยสาร พร้อมชี้ รถ “อูเบอร์” ตรวจสอบได้ยาก เพราะกฎหมายไม่ได้รับรอง
นายณันทพงศ์ เชิดชู รองอธิบดีกรมการขนส่งทางบก  กล่าวถึงกรณีเจ้าหน้าที่กรมการขนส่งทางบก ทหาร ตำรวจ 191 และตำรวจท่องเที่ยว สนธิกำลังตรวจจับรถอูเบอร์ ที่ให้บริการทั่วกรุงเทพมหานคร ว่า เป็นการร้องเรียนจากผู้ให้บริการแท็กซี่ที่จดทะเบียนอย่างถูกกฎหมาย ว่ามีการแย่งผู้โดยสาร ทำให้ขาดรายได้

ทั้งนี้ เข้าใจว่าเป็นสิทธิของผู้โดยสาร ที่จะเลือกใช้บริการที่ตนเองพึงพอใจ แต่อยากให้ทราบว่ารถแท็กซี่ที่จดทะเบียนถูกต้องตามกฎหมาย มีมากกว่า 1 แสนคัน ซึ่งมีการตรวจสอบทั้งตัวรถ และประวัติผู้ขับขี่ จากกรมขนส่งทางบก ขณะที่รถอูเบอร์ที่อยู่นอกเหนือกฎหมายรับรอง หากเกิดคดีหรืออุบัติเหตุ ความคุ้มครองตามกฎหมายจะไม่เทียบเท่ากับรถในระบบ และผู้โดยสารอาจต้องรับผิดชอบเอง

นอกจากนี้ เคยมีการพูดคุยกับเครือข่ายรถอูเบอร์หลายครั้ง เพื่อผลักดันให้เข้าสู่ระบบของกรมการขนส่งทางบก แต่เนื่องจากแนวคิดของอูเบอร์ต้องการใช้รถบ้านสำหรับผู้หารายได้เสริมในเวลาพิเศษ ไม่ได้ทำเป็นงานประจำ จึงไม่ได้มีการเข้ามาจดทะเบียนให้ถูกต้อง
อย่างไรก็ตาม เมื่อหันกลับมามองรถแท็กซี่ในระบบต้องยอมรับว่า มีหลายคันที่กระทำผิด เช่น ปฏิเสธผู้โดยสาร แต่ในระยะหลัง กรมการขนส่งทางบกได้เข้มงวดตรวจจับและปรับอย่างต่อเนื่อง ทำให้ปัญหาลดลงบ้าง พร้อมกันนี้ ยังมีโครงการยกระดับมาตรฐานรถแท็กซี่
โดยเสนอเป็นกฎกระทรวง 2 ฉบับ ฉบับแรกคือ “แท็กซี่โอเค” ที่จะยกมาตรฐานรถแท็กซี่ให้สูงขึ้น เช่น ติดตั้ง GPS Tracking ตรวจสอบความเร็ว ระยะเวลาการขับขี่ และตัวตนผู้ขับขี่ ส่วนอีกฉบับคือ “แท็กซี่วีไอพี” สำหรับผู้โดยสารที่ต้องการรถคันใหญ่ และพึงพอใจที่จะจ่ายในราคาที่สูงขึ้น
