ประธานบอร์ดการยาง แจงพยายามช่วยเหลือให้ชาวสวนอยู่ได้ มั่นใจจะไม่มีมวลชนมากดดัน เตือนฝ่ายการเมืองทำอะไรให้อยู่ในกรอบ
พล.อ.ฉัตรเฉลิม เฉลิมสุข ประธานกรรมการการยางแห่งประเทศไทย กล่าวถึงกรณีที่ นายสุนทร รักษ์รงศ์ เลขาธิการสภาเครือข่ายเกษตรกรชาวสวนยาง จะออกมาเคลื่อนไหวเรียกร้องให้รัฐบาลแก้ปัญหาราคายางตกต่ำและให้อุดหนุนราคาเป็นกิโลกรัมละ 70 บาท ว่า ไม่สามารถเป็นไปได้ เนื่องจากประเทศไทยเป็นสมาชิก WTO หากจะมีการผลักดันราคายางพาราภายในระยะเวลา 1 เดือน ก็อาจเป็นไปได้ภายใน 1-2 เดือน เพราะขณะนี้ต้องปิดสต็อกยางพาราที่มีอยู่
ส่วนมาตรการให้กู้เงินและยึดอายุหนี้สินนั้น อยู่ในระหว่างการดำเนินการ ซึ่งสถาบันหรือเกษตรกรได้เริ่มไปซื้อน้ำยางที่มีปัญหาแล้ว ส่งผลให้ราคาน้ำยางขึ้นอยู่ในราคา 11.50 บาท ขณะที่ยางแผ่นราคาขึ้นตามลำดับ ซึ่งเมื่อปี 2558 ราคาอยู่ที่ 45 บาทต่อกิโลกรัม เพราะตอนนี้ราคายางแผ่นอยู่ที่ประมาณ 50 บาทต่อกิโลกรัม เชื่อว่าชาวสวนยาวจะอยู่ได้
นอกจากนี้ พล.อ.ฉัตรเฉลิม กล่าวว่า ชาวสวนยางและกลุ่มผู้ชุมนุมมีความเข้าใจในสิ่งที่รัฐบาลทำ แต่ฝ่ายการเมืองหากทำอะไรขอให้อยู่ในกรอบ เนื่องจากการไปกดดันมากๆ อาจจะเสียประโยชน์ได้ และเชื่อว่าจะไม่มีมวลชนมากดดัน มีเพียงการยื่นข้อเสนอเท่านั้น
