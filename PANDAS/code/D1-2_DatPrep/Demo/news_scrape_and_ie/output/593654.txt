วันที่ 20 ต.ค.60 นางลำดวน ราษี ชาวบ้านในพื้นที่หมู่ที่ 14 ตำบลหย่วน อำเภอเชียงคำ จังหวัดพะเยา กำลังช่วยกัน เก็บผลผลิตยอด ผักกูด  ที่เขาปลูกไว้ เมื่อ 3 ปีที่ผ่านมา โดยการปลูกไว้ ใต้ต้นผลไม้ยืนต้น ในสวนของตนเอง ซึ่งในแต่ละวันสามารถเก็บผลผลิตได้และนำออกจำหน่ายทุกวัน ซึ่งเฉลี่ยแล้ว จะสามารถเก็บผลผลิตได้วันละ มากกว่า 10 กิโลกรัม และในแต่ละวันจะมีคนเดินทางมารับซื้อผลผลิตถึงสวน

โดยนางลำดวน กล่าวว่า ตนเองได้ใช้พื้นที่บริเวณดังกล่าวปลูกผักกูด ใต้ต้นไม้ผลที่ปลูกไว้ ในเนื้อที่ประมาณ 2 ไร่เศษ ด้วยการนำเอา ผักกูด มาปลูก โดยใช้ปุ๋ยอินทรีย์ประเภทมูลสัตว์และไส้เดือน ซึ่งทำให้ผลผลิตมีความสวยงาม และปลอดภัย ซึ่งในแต่ละวันจะสามารถเก็บผลผลิตได้ประมาณ 15 ถึง20 กิโลกรัม และขายในกิโลกรัมละ 25 บาท

โดยจะมีพ่อค้าแม่ค้าเดินทางมารับซื้อภายในสวนทุกวัน และยังไม่เพียงพอกับความต้องการของตลาด ซึ่ง ผักกูด ดังกล่าวนั้นสามารถที่จะนำไปปรุงอาหาร ได้หลากหลายเมนูทั้งต้มจิ้มน้ำพริก แกง ผัด รวมทั้งนำมายำ ซึ่งเป็นที่ต้องการของตลาดมาก
โดยตนเองจะเก็บ ผักกูด ทุกเช้าตั้งแต่เวลาประมาณ 6 โมงเช้าจนถึง 8 โมง และจะมีคนมารับซื้อผลผลิต นอกจากนั้นตนเองยังจำหน่ายกล้าพันธุ์ของผักกูด ให้กับคนที่สนใจนำไปปลูกและจะจำหน่ายเป็นกล้าพันธุ์ละ 2บาท ซึ่งในแต่ละวันสามารถที่จะสร้างรายได้ให้วันละไม่ต่ำกว่า 600 บาท
