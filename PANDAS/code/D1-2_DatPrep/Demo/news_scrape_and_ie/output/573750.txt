ปลัดกระทรวงการคลัง ยืนยัน เร่งสืบทรัพย์  “ยิ่งลักษณ์”  ชดใช้คดีจำนำข้าว 3.5 หมื่นล้านบาท รอทุกหน่วยงานส่งข้อมูล
นายสมชัย สัจจพงษ์ ปลัดกระทรวงการคลัง  เปิดเผยว่า กระทรวงการคลังได้ตั้งคณะทำงานสืบทรัพย์  น.ส.ยิ่งลักษณ์ ชินวัตร อดีตนายกรัฐมนตรี  เพื่อชดใช้ความเสียหายโครงการรับจำนำข้าว 3.5 หมื่นล้านบาท ซึ่งตอนนี้กระทรวงการคลังได้ส่งหนังสือไปยังสำนักงานคณะกรรมการป้องกันและปราบปรามการทุจริตแห่งชาติ (ป.ป.ช.) สถาบันการเงิน ธนาคารพาณิชย์ทุกแห่ง และกรมที่ดิน ให้ช่วยตรวจทรัพย์และแจ้งกลับมาที่กระทรวงการคลัง
อย่างไรก็ตาม ทางกระทรวงการคลังไม่ได้ดำเนินการสืบทรัพย์ล่าช้า เนื่องจากที่ผ่านมีปัญหาตีความข้อกฎหมายว่าหน่วยงานไหนจะเป็นผู้สืบทรัพย์ ซึ่งกระทรวงการคลังคิดว่ากรมบังคับคดีจะเป็นผู้ดำเนินการ แต่กรมบังคับคดีไม่มีอำนาจ จนนายวิษณุ เครืองาม รองนายกรัฐมนตรี ได้หาทางออกข้อกฎหมายให้กระทรวงการคลังในฐานะที่เป็นผู้เสียหายเป็นผู้สืบทรัพย์ ซึ่งกระทรวงการคลังก็ได้เร่งดำเนินการทันทีไม่ได้มีการดึงเรื่องให้ล่าช้า
