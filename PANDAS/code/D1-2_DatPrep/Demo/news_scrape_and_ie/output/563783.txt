นครชัยแอร์  จัดโปรโมชั่นเดินทางราคาพิเศษขานรับ โครงการ  “วันธรรมดาน่าเที่ยว”  สร้างเทรนด์การท่องเที่ยวในวันธรรมดา
นางเครือวัลย์ วงศ์รักมิตร ประธานเจ้าหน้าที่บริหาร บริษัท นครชัยแอร์ จำกัด  กล่าวว่า ปัจจุบันประชาชนมีแนวโน้มเดินทางท่องเที่ยวภายในประเทศเพิ่มมากขึ้น และพบว่าประชาชนส่วนใหญ่นิยมท่องเที่ยวในวันหยุดมากกว่า บริษัทฯ จึงตอบสนองนโยบายรัฐบาลที่ได้ส่งเสริมการท่องเที่ยวในประเทศอย่างจริงจังในช่วงหลายปีที่ผ่านมา จัดกิจกรรมโปรโมชั่นในโครงการ “วันธรรมดาน่าเที่ยว” ประจำปี 2560 ร่วมกับ การท่องเที่ยวแห่งประเทศไทย ททท.

เพื่อให้นักท่องเที่ยวมีทางเลือกเดินทางท่องเที่ยวเพิ่มมากขึ้นในวันธรรมดา เป็นการสนับสนุนผู้ประกอบการไทยให้เกิดการพัฒนาคุณภาพ มาตรฐานสินค้าในแต่ละพื้นที่ ทำให้เกิดรายได้กระจายสู่ภาคส่วนต่างๆ อย่างสมดุลเพิ่มมากขึ้น สำหรับสิทธิประโยชน์ที่นครชัยแอร์ มอบให้กับลูกค้าประชาชนในโครงการ “วันธรรมดาน่าเที่ยว” เดินทางกับรถโดยสาร นครชัยแอร์ทุกเที่ยวเวลา ทุกเส้นทาง
ตั้งแต่วันที่ 1 มิถุนายน – 30 กันยายน 2560 ที่เดินทางตรงกับ วันอังคาร พุธ พฤหัสบดี รับส่วนลดที่นั่งละ 50 บาท เฉพาะตั๋วโดยสารที่มีราคา 350 บาทขึ้นไป และไม่สามารถใช้ส่วนลดร่วมกับสิทธิสมาชิก NCA Go Cardได้ สามารถรับสิทธิพิเศษ โดยทำรายการผ่านช่องทางจำหน่ายตั๋ว ทุกสาขาของนครชัยแอร์
