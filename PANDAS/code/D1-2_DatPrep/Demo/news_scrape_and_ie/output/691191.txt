นายภูริต สุคนธ์ปัญญา หรือ โบกัส ซึ่งปัจจุบันทำงานประจำเป็นผู้สื่อข่าว-พิธีกรสายบันเทิง ควบคู่กับการขายสินค้าออนไลน์ เจ้าของผลิตภัณฑ์ปลาร้าบองสำเร็จรูปพร้อมรับประทาน เปิดเผยว่า ตนได้เริ่มทำอาชีพดังกล่าวประมาณ 15 ปีตั้งแต่สมัยที่เรียนอยู่ช่วงมัธยมศึกษา

โดยขายสินค้าประเภทเสริมความงามบนโซเชียลมีเดียในสมัย โปรแกรม Hi 5 ก่อนที่จะพัฒนามาใช้ Facebook จนได้เห็นช่องทางการขายสินค้าประเภทอาหาร ที่สามารถเข้าถึงคนทุกกลุ่ม ทุกเพศ และทุกวัย จนเป็นที่มาในการทำผลิตภัณฑ์ปลาร้าบองสำเร็จรูป
ส่วนตัวมองว่าการขายสินค้าออนไลน์ในปัจจุบัน เป็นอาชีพที่สามารถทำรายได้จำนวนมาก บางครั้งอาจจะมากกว่างานประจำที่ทำอยู่ และถือว่าการขายของออนไลน์เป็นส่วนหนึ่งที่สามารถสร้างเนื้อสร้างตัวมีบ้าน มีรถ ขึ้นมาได้
ส่วนกรณที่ สนช.พิจารณาเห็นชอบผ่านร่าง พ.ร.บ. การชำระเงินภาษีผ่านช่องทางอิเล็กทรอนิกส์ ที่จะมีผลต่อกลุ่มพ่อค้าแม่ค้าออนไลน์นั้น ส่วนตัวเห็นด้วยกับกฎหมายดังกล่าว เพราะเงินที่ถูกเก็บไปจะได้หมุนเวียนมาใช้ในการพัฒนาประเทศ และที่ผ่านมาตนเองได้ประกอบธุรกิจการยื่นจดทะเบียนอย่างถูกต้อง
แต่อยากฝากไปถึงภาครัฐ หากจะเก็บภาษีในส่วนนี้ อยากให้ผลักดันอาชีพการขายสินค้าออนไลน์ให้มีกฎหมายหมายรองคำว่า “อาชีพขายสินค้าออนไลน์” เพื่อให้สามารถนำไปรับรองสถานะทางการเงินในการกู้ยืมเงินต่อธนาคาร เพราะที่ผ่านมาคนกลุ่มนี้จะได้รับการอนุมัติวงเงินกู้ค่อนข้างยากกว่าผู้ที่ทำงานประจำ รวมถึงอยากให้เพิ่มสวัสดิในการประกันสุขภาพ
