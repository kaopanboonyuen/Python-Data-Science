สมคิด  มอบนโยบาย ธ.ก.ส. สั่งกดดอกเบี้ยช่วยเกษตรกรพ้นความยากจน ขณะสัปดาห์หน้าชง ครม. มาตรการช่วยเหลือเฟส 2
นายสมคิด จาตุศรีพิทักษ์ รองนายกรัฐมนตรี เปิดเผยในโอกาสมอบนโยบายธนาคารเพื่อการเกษตรและสหกรณ์การเกษตร หรือ ธ.ก.ส. ว่า ในปีนี้รัฐบาลจะเน้นการช่วยเหลือเอสเอ็มอีภาคเกษตรและการแก้ไขปัญหาหนี้นอกระบบภาคเกษตรกรอย่างจริงจัง เพื่อปฏิรูปภาคการเกษตร และให้สามารถแข่งขันได้ สำหรับการปฏิรูปนั้นจะปรับทั้งโครงสร้างการผลิต โดยเฉพาะการแก้ไขปัญหาเรื่องราคาสินค้า

นอกจากนี้ ได้มอบหมายให้ ธ.ก.ส. ไปพิจารณาการจัดตั้งกองทุนสตาร์ทอัพเอสเอ็มอีเกษตรว่าจะทำได้หรือไม่ เพื่อเป็นการเพิ่มช่องทางให้เกษตรกรมากขึ้น ซึ่งแนวทางปฏิรูปต้องการให้แล้วเสร็จเป็นรูปธรรมในไตรมาสแรกของปีนี้
ด้าน นายอภิศักดิ์ ตันติวรวงศ์ รัฐมนตรีว่าการกระทรวงการคลัง กล่าวเพิ่มเติมว่า ได้มอบหมายให้ ธ.ก.ส. ไปหามาตรการช่วยเหลือเกษตรกรที่เป็นผู้ประกอบการเอสเอ็มอี และเกษตรกรที่มีรายได้น้อยว่าจะหลุดพ้นจากเส้นความยากจนได้อย่างไรบ้าง ส่วนมาตรการช่วยคนจนระยะที่ 2 ก็ยืนยันว่า จะเสนอให้คณะรัฐมนตรี หรือ ครม. พิจารณาได้แน่นอนภายในสัปดาห์หน้า
