ครม.เคาะร่าง พ.ร.บ.ภาษีมูลค่าเพิ่มธุรกรรมอิเล็กทรอนิกส์ หวังเรียกเก็บภาษีมูลค่าเพิ่มจากผู้ประกอบการขายของและแพลตฟอร์มต่างประเทศที่ส่งสินค้าทางออนไลน์มาขายให้คนไทย
รายงานข่าวแจ้งว่า วานนี้ (17 ก.ค. 2561) ที่ประชุมคณะรัฐมนตรีได้มีการผ่านร่าง พ.ร.บ. เรื่องการเก็บภาษีมูลค่าเพิ่ม (VAT) จากผู้ประกอบการธุรกรรมอิเล็กทรอนิกส์ (e-Business) ในต่างประเทศ ตามที่กระทรวงการคลังเสนอแล้ว โดยมีสาระสำคัญคือ
1. วางหลักเกณฑ์จัดเก็บแวตจากผู้ประกอบการที่อยู่นอกประเทศ ทั้งผู้ที่จำหน่ายสินค้าและผู้ให้บริการดิจิทัลแพลตฟอร์ม หรือตัวกลางที่เป็นช่องทางทางอิเล็กทรอนิกส์ เช่น กูเกิล หรืออเมซอน เป็นต้น เพื่อให้การจัดเก็บแวตมีประสิทธิภาพมากยิ่งขึ้น และส่งเสริมให้เกิดการแข่งขันที่เป็นธรรมระหว่างผู้ประกอบการในประเทศและต่างประเทศ

2. กำหนดยื่นแบบแสดงรายการภาษี และการชำระภาษีของผู้ประกอบการที่อยู่นอกราชอาณาจักร และเจ้าของแพลตฟอร์มยื่นแบบแสดงรายการภาษี และการชำระภาษีผ่านเครือข่ายอินเทอร์เน็ตทางเว็บไซต์ของกรมสรรพากร
ซึ่ง พล.ท.สรรเสริญ แก้วกำเนิด โฆษกประจำสำนักนายกรัฐมนตรี เผยว่า การออก พ.ร.บ.มากำหนดดังกล่าว ก็เพื่อให้การจัดเก็บภาษีประสิทธิภาพและเกิดการแข่งขันของผู้ประกอบการ ด้วยการกำหนดให้บริษัทที่เป็นเจ้าของสินค้าหรือแพลตฟอร์มในต่างประเทศ ต้องมาจดทะเบียนภาษีมูลค่าเพิ่มในประเทศไทย และต้องมาตั้งบริษัทตัวแทนในประเทศ
โดยกำหนดให้ผู้ประกอบการที่ได้ให้บริการทางอิเล็กทรอนิกส์ในต่างประเทศ และได้มีการใช้บริการนั้นในประเทศไทย หากมีรายรับจากการให้บริการเกินกว่า 1.8 ล้าน ต่อปี ให้ยื่นคำขอจดทะเบียนภาษีมูลค่าเพิ่มภายใน 30 วัน นับตั้งแต่วันที่มีรายรับเกิน
จากนั้นผู้ประกอบการในต่างประเทศที่จดทะเบียนภาษีมูลค่าเพิ่มแล้ว จะต้องยื่นแบบแสดงรายการภาษีมูลค่าเพิ่มผ่านทางเว็บไซต์กรมสรรพากร และให้นำเงินส่งกรมสรรพากรผ่านช่องทางอิเล็กทรอนิกส์  หากไม่มาดำเนินการ จะต้องเสียเบี้ยปรับเงินเพิ่ม และมีโทษปรับอาญา เช่นเดียวกับผู้ประกอบการจดทะเบียนภาษีมูลค่าเพิ่มทั่วไป
อย่างไรก็ดีแม้ว่ามาตรการนี้ทางปฏิบัติอาจมีปัญหาทางเทคนิคอยู่บ้าง แต่ได้ออกมาเป็นหลักการไว้ก่อนเพื่อให้มีโอกาสพัฒนาในอนาคตต่อไป
