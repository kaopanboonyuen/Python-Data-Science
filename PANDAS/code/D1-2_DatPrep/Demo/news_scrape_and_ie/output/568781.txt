กสทช. ลงนามความร่วมมือกับรัสเซีย พัฒนาโซเชียลมีเดีย-Search engine แบบไทยๆ หวังหารายได้เข้าประเทศ เล็งชงเรื่องถึงนายกฯ พิจารณาอนุมัติดำเนินการ คาดแล้วเสร็จใน 6 เดือน
รายงานข่าวแจ้งว่า เมื่อวันที่ 2 มิ.ย. 60  นายฐากร ตัณฑสิทธิ์ เลขาธิการคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) ได้กล่าวถึงการลงนามบันทึกความเข้าใจ (MOU) เพื่อสร้างความร่วมมือกันระหว่างประเทศไทย และรัสเซีย เกี่ยวกับการพัฒนาแพลตฟอร์มการให้บริการสื่อโซเซียลเน็ตเวิร์ก, เว็บค้นหาข้อมูล ตลอดจนแอปพลิเคชันแชตสำหรับประเทศไทย ว่า
ที่ผ่านมาผู้ให้บริการโซเซียลมีเดีย และเว็บค้นหาข้อมูลต่างๆ ไม่ได้เสียภาษีให้แก่ประเทศไทย ทำให้สูญเสียรายได้จากการให้บริการดังกล่าวเป็นจำนวนมหาศาล ดังนั้นทางรัสเซียจึงอาสายื่นมือมาช่วยในการผลิตและพัฒนาเว็บดังกล่าว เพราะรัสเซียเองเองก็เป็นอีกประเทศที่ได้พัฒนาโซเซียลเน็ตเวิร์กดังกล่าวใช้ในประเทศของตนเอง
โดยโซเชียลเน็ตเวิร์กที่ใช้ในรัสเซีย ประกอบด้วย 1.Vk.com 2.OK.ru 3.Moi Mir 4.Facebook 5.Livejournal ส่วนเสิร์ชเอนจิน (Search engine) อาทิ Yandex.com เป็นโซเซียลมีเดียสัญชาติรัสเซีย ได้รับการตอบรับเป็นอย่างดีจากผู้ใช้ในยุโรป จึงมีแนวคิดจะนำโซเชียลดังกล่าวมาพัฒนาให้เหมาะสมกับการใช้บริการของประเทศไทย โดยให้รัสเซียถือหุ้น 49% และไทยถือหุ้น 51%
ทั้งนี้จากมาตรการดังกล่าวทาง กสทช. เตรียมจะทำรายงานถึงนายกรัฐมนตรี พล.อ.ประยุทธ์ จันทร์โอชา เพื่อให้พิจารณาและนำไปหารือกับผู้นำรัสเซีย ในเวทีการประชุม เอเปก เพื่อเชื่อสัมพันธ์อันดีระหว่าง 2 ประเทศต่อไป สำหรับแผนความร่วมมือนี้หากได้รับการอนุมัติ จะทำให้ในช่วงปี 2555-2561 จะมีการลงทุนในด้านเทคโนโลยีสารสนเทศ และการสื่อสาร โดยใช้งบประมาณสูงถึง 1.2 พันล้านดอลลาร์สหรัฐ หรือประมาณ 42,000 ล้านบาท และในส่วนของภาคอุตสาหกรรม IT นั้น มีอัตราการเติบโตมากกว่าผลิตผลิตภัณฑ์มวลของประเทศ หรือ GDP ของรัสเซีย มากถึง 3 เท่า
