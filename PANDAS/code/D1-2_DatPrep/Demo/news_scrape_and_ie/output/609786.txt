นายณัฐชาติ จารุจินดา ประธานคณะกรรมการบริหารกิจการ องค์การขนส่งมวลชนกรุงเทพ (ขสมก.) เปิดเผยว่า ขสมก. มีแผนปรับฐานราคาค่ารถโดยสารสาธารณะตามแผนฟื้นฟูองค์กร โดยจะเสนอปรับราคาเพิ่มขึ้น 2 บาท จากเดิมราคา 6 บาท 50 สตางค์ เป็น 8 บาท 5 สตางค์ ถึง 9 บาท หรือ คิดเป็น 30%

ปัจจุบันบริการรถเมล์ ขสมก.ได้มาตรฐานและมีคุณภาพไม่แพ้รถร่วมบริการ ที่คิดค่าโดยสาร 9 บาท ดังนั้นจึงต้องทยอยปรับค่าโดยสารให้สะท้อนต้นทุนที่แท้จริง เพื่อทำให้เกิดสภาพคล่องดีขึ้นภายใน 3-5 ปี ขณะที่รถเมล์ปรับอากาศยูโรทูสีเหลืองส้ม จะปรับราคาจาก 11-23 บาท เป็น 13-25 บาท
ทั้งนี้ จะเสนอแผนฟื้นฟูกิจการ ขสมก.เข้าสู่ที่ประชุมสำนักงานคณะกรรมการนโยบายรัฐวิสาหกิจ (คนร.) ในวันที่ 19 ม.ค.นี้ หากได้รับความเห็นชอบจะเสนอไปยังที่ประชุมคณะรัฐมนตรี (ครม.) ต่อไป และจะสามารถปรับค่าโดยสารได้ภายในปีนี้
