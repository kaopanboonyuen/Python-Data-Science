เมื่อวันที่ 8 พฤษภาคม 2561 ที่ผ่านมา ที่หอวัฒนธรรมนครบาลเพชรบูรณ์ อำเภอเมืองเพชรบูรณ์ นายพิบูลย์ หัตถกิจโกศล ผู้ว่าราชการจังหวัดเพชรบูรณ์ เป็นประธานแถลงข่าวเปิดสายการบิน ดอนเมือง – เพชรบูรณ์ – ดอนเมือง โดยมี นายยชญ์สุธา วิชัยธนพัฒน์ ประธานหอการค้าจังหวัดเพชรบูรณ์ นายบรรจง พัฒโนทัย ประธานบริษัท S.P. Logistic นายภัทรกร นนทจิต ผู้บริหารสายการบินนกแอร์ และนางสาวนิตยา ด้วงมะโน ผู้จัดการสายการบินนกแอร์จังหวัดเพชรบูรณ์ ร่วมกันแถลงข่าว
ทั้งนี้ สายการบิน ดอนเมือง – เพชรบูรณ์ – ดอนเมือง ซึ่งเช่าเหมาลำสายการบินของนกแอร์ บินตรง ดอนเมือง – เพชรบูรณ์ – ดอนเมือง สัปดาห์ละ 2 เที่ยวบิน วันจันทร์ และวันเสาร์ ราคาเริ่มต้นที่ 1,999/ท่าน (ขาเดียว) โดยจะเริ่มบินเที่ยวบิน ปฐมฤกษ์ 2 มิถุนายน 2561

นายพิบูลย์ หัตถกิจโกศล ผู้ว่าราชการจังหวัดเพชรบูรณ์ กล่าวว่า ที่ผ่านมาจังหวัดเพชรบูรณ์ มีนักท่องเที่ยวเดินทางมาเที่ยว กว่า 2,020,000 คน และในปี 2561 มีเป้าหมายที่จะเพิ่มจำนวนนักท่องเที่ยวเป็น 2,600,000 คน ซึ่งจังหวัดเพชรบูรณ์ มีสถานที่ท่องเที่ยวมากมาย อาทิ อุทยานประวัติศาสตร์ศรีเทพ ที่จังหวัดเพชรบูรณ์กำลังผลักดันเป็นมรดกโลก วัดธรรมยาน วัดพระธาตุผาซ่อนแก้ว ที่มีความงดงาม
อีกทั้งยังมีเขาค้อ ภูทับเบิก อุทยานแห่งชาติ น้ำหนาว ที่เป็นสถานที่ท่องเที่ยวทางธรรมชาติที่สวยงาม และมีสถานที่ท่องเที่ยวทางธรณีวิทยาที่จังหวัดเพชรบูรณ์กำลังผลักดันจัดตั้งเป็น อุทยานธรณีเพชรบูรณ์ ” Phetchabun Geo Park ” อีกหลายแห่ง การที่มีสายการบินมาลงที่จังหวัดเพชรบูรณ์นั้นก็จะทำให้นักท่องเที่ยวทั้งชาวไทยและต่างประเทศเดินทางมาเที่ยวจังหวัดเพชรบูรณ์ได้สะดวกรวดเร็วมากยิ่งขึ้น
ด้าน นายบรรจง พัฒโนทัย ประธานบริษัท S.P. Logistic กล่าวว่า สำหรับการเปิดสายการบินในครั้งนี้ บริษัท S.P. Logistic ได้ดำเนินการเช่าเหมาลำสายการบินของนกแอร์ โดยเปิดบินตรง ดอนเมือง – เพชรบูรณ์ – ดอนเมือง สัปดาห์ละ 2 เที่ยวบิน วันจันทร์ และวันเสาร์ เป็นเครื่องบินแบบใบพัด มี 66 ที่นั่ง ทำการบินออกจากดอนเมืองในเวลา 07.30 น. และบินออกจากเพชรบูรณ์เวลา 10.20
โดยจะใช้เวลาบิน 1 ชั่วโมง 25 นาที ราคาเริ่มต้นที่ 1,999/ท่าน (ขาเดียว) โดยจะเริ่มบินเที่ยวบิน ปฐมฤกษ์ 2 มิถุนายน 2561 โดยการเปิดสายการบินในครั้งนี้ หากมีผู้ใช้บริการจำนวนมากก็มีแผนที่จะเพิ่มจำนวนเที่ยวบินในอนาคต โดยผู้ที่สนใจ สามารถติดต่อได้ที่ บริษัท S.P. Logistic โทร.0620195777, 0618973335, 0816802599
