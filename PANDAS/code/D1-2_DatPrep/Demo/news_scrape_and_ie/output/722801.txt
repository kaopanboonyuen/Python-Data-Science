อินเด็กซ์ ลิฟวิ่งมอลล์ (Index Living Mall) ในฐานะผู้นำค้าปลีกเฟอร์นิเจอร์ ของตกแต่งบ้าน ได้ร่วมลงนามบันทึกข้อตกลงความร่วมมือ (MOU) กับภาครัฐ ภาคเอกชนและภาคประชาสังคม ภายใต้โครงการ “รวมพลังประชารัฐส่งเสริมการมีงานทำให้ผู้สูงอายุ” ปี 2562 ทั้งนี้ เพื่อส่งเสริมและสนับสนุนให้ผู้สูงอายุได้มีงานทำในอาชีพที่เหมาะสมกับวัยและประสบการณ์ สร้างคุณค่าและความภูมิใจให้แก่ผู้สูงอายุ ลดการพึ่งพาและภาระการเลี้ยงดูของครอบครัว
นางสาวกฤษชนก ปัทมสัตยาสนธิ กรรมการผู้จัดการ บริษัท อินเด็กซ์ ลิฟวิ่งมอลล์ จำกัด (มหาชน) เผยว่า ขณะนี้มีผู้สูงอายุเข้าสมัครจำนวนมากอย่างต่อเนื่อง ซึ่งบริษัทฯ จะเน้นให้ปฏิบัติหน้าที่ตามความเหมาะสมของวัย ประสบการณ์ และความถนัด ถือเป็นการส่งเสริมและพัฒนาฝีมือแรงงาน และศักยภาพของผู้สูงอายุ ให้มีทักษะที่สอดคล้องกับความต้องการของตลาดแรงงาน และมีความรู้ความสามารถในการประกอบอาชีพเพื่อสร้างรายได้
สำหรับเกณฑ์การจ้างแรงงานผู้สูงอายุ คือ ต้องมีอายุ 60 ปีบริบูรณ์ขึ้นไป และต้องเป็นงานที่ไม่เป็นอันตรายต่อสุขภาพและความปลอดภัยของผู้สูงอายุ มีอัตราค่าจ้างรายชั่วโมงไม่ต่ำกว่า 45 บาทต่อชั่วโมง กำหนดให้ไม่ควรเกิน 7 ชั่วโมงต่อวัน ตั้งเป้าว่าจำนวนผู้สูงอายุที่ทางบริษัทฯ จะรับประมาณ 20 อัตราหรือมากกว่า
นอกจากนี้ อินเด็กซ์ ลิฟวิ่งมอลล์ จะคัดเลือกผู้สูงอายุเข้าทำงานจากความเหมาะสมและความสามารถของผู้สูงอายุแต่ละคน กับตำแหน่งงานที่หลากหลายตามความสามารถเฉพาะบุคคล ซึ่งจะเป็นงานหน้าร้านอินเด็กซ์ ลิฟวิ่งมอลล์ 30 สาขาทั่วประเทศ อาทิ ฝ่ายต้อนรับบริการลูกค้า พนักงานแนะนำสินค้า แคชเชียร์ ฝ่ายขาย ฝ่ายจัดวางสินค้า ตามที่ถนัด
สำหรับผู้สูงอายุที่สนใจร่วมงานกับอินเด็กซ์ ลิฟวิ่งมอลล์สามารถติดต่อ HR ที่อินเด็กซ์ ลิฟวิ่งมอลล์ ทั้ง 30 สาขาทั่วประเทศ สอบถาม โทร. 02-898-6420-5 ต่อ 2101, 2105 หรือ Line: @gws4496k, FB: งาน สมัครงาน Jobs by Index Livingmall และส่งรายละเอียดที่ recruitment@indexlivingmall.com”
ประเทศไทยกำลังก้าวเข้าสู่สังคมผู้สูงอายุเต็มรูปแบบ
ปัจจุบันผู้สูงอายุมีแนวโน้มเพิ่มสูงขึ้น จากข้อมูลพบว่าประเทศไทยมีผู้สูงอายุ (อายุ 60 ปีขึ้นไป) จำนวน 11.35 ล้านคน คิดเป็นร้อยละ 16.8 ของประชากรทั้งประเทศ และมีผู้สูงอายุทำงาน จำนวน 4.06 ล้านคน หรือคิดเป็นร้อยละ 35.8 ของผู้สูงอายุทั้งหมด โดยทำงานในระบบ 0.47 ล้านคน และนอกระบบ 3.59 ล้านคน (ข้อมูลปี 2560 โดยกระทรวงแรงงาน) ทำให้ประเทศไทยกำลังก้าวเข้าสู่สังคมผู้สูงอายุอย่างเต็มรูปแบบ ทั้งนี้ ภาครัฐและภาคีต่างๆ จึงเตรียมมาตรการรองรับสังคมผู้สูงอายุดังกล่าว
