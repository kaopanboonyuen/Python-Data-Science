“ฐากร” เผย  LINE mobile  ไม่เข้าลักษณะเป็นบริการโทรคมนาคมที่จะต้องได้รับอนุญาตจาก  กสทช.
นายฐากร ตัณฑสิทธิ์ เลขาธิการคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (เลขาธิการ กสทช.)  เปิดเผยว่า จากการเชิญบริษัท ดีแทค ไตรเน็ต จำกัด และบริษัท ไลน์ พลัส คอร์ปอเรชั่น จำกัด เข้าชี้แจงข้อเท็จจริงเกี่ยวกับการเปิดตัว LINE mobile นั้น
ทางสำนักงาน กสทช. ได้ทำการตรวจสอบและวิเคราะห์จากข้อมูลแล้วได้ข้อสรุปว่า LINE mobile เป็นแพ็คเกจการให้บริการรูปแบบใหม่ของ บริษัท ดีแทค ไตรเน็ต จำกัด ที่ดำเนินการโดยใช้เครื่องหมายการค้าของไลน์ ซึ่งเป็นแอปพลิเคชันที่เป็นที่นิยมในประเทศไทยมาเป็นกลยุทธ์ทางการตลาดเพื่อดึงดูลูกค้า บริการ LINE mobile จึงไม่เข้าลักษณะเป็นการบริการโทรคมนาคมที่จะต้องได้รับอนุญาตจาก กสทช.
อย่างไรก็ตาม เมื่อบริษัท ดีแทค ไตรเน็ต จำกัด เปิดให้บริการ LINE mobile สำนักงาน กสทช. จะดำเนินการตรวจสอบอีกครั้งว่าบริการ LINE mobile มีลักษณะการให้บริการเป็นไปตามที่ทั้งสองบริษัทชี้แจงหรือไม่ รวมถึงจะมีการตรวจสอบความถูกต้องของวิธีการลงทะเบียนซิมการ์ดให้เป็นไปตาม กฎ ระเบียบของ กสทช. ด้วย
