หุ้นสหรัฐฯ ทุบสถิติสูงสูดตลอดกาล 4 วันต่อเนื่อง นักลงทุนจับตาคลังน้ำมันสำรองรายสัปดาห์ของสหรัฐฯ และแผนลดภาษี
ความเคลื่อนไหวตลาดหุ้นสหรัฐเมื่อคืนที่ผ่านมา ดัชนีดาวโจนส์ เพิ่มขึ้น 8.81 จุด ปิดที่ 23,557.23 จุด เอสแอนด์พี ลดลง 0.49 จุด ปิดที่ 2,590.64 จุด แนสแดค ลดลง 18.65 จุด ปิดที่ 6,767.78 จุด โดยปีเตอร์ คาร์ดิลโล จากเฟิร์ส สแตนดาร์ด ไฟแนนเชียล ให้ความเห็นกับเอเอฟพีว่าการเคลื่อนไหวในกรอบแคบๆ เป็นเพราะนักลงทุนชะลอการลงทุน หลังจากตลาดขยับขึ้นอย่างต่อเนื่อง
นอกจากนี้นักลงทุนเฝ้ารอตัวเลขคลังน้ำมันสำรองรายสัปดาห์ของสหรัฐฯ เช่นเดียวกับข่าวความพยายามของรีพับลิกันที่กำลังผลักดันแผนลดภาษี ซึ่งรีพับลิกันวางเป้าหมายลดภาษีนิติบุคคลลง 15 เปอร์เซ็นต์ เหลือ 20 เปอร์เซ็นต์ แต่ด้วยผลลัพธ์ยังไม่แน่นอน นักลงทุนจึงเฝ้าดูแนวโน้มของสถานการณ์สำหรับเป็นข้อมูลเพื่อใช้ในการตัดสินใจต่อไป
ขณะที่ สัญญาน้ำมันดิบเวสต์เทกซัส อินเตอร์มีเดียต หรือไลต์สวีตครูด เดือนธันวาคม ลดลง 15 เซนต์ ปิดที่ 57.20 ดอลลาร์ต่อบาร์เรล ส่วนเบรนต์ทะเลเหนือลอนดอน งวดส่งมอบเดือนมกราคม ลดลง 58 เซนต์ ปิดที่ 63.69 ดอลลาร์ต่อบาร์เรล ส่วนราคาทองคำตลาดโคเม็กซ์ ลดลง 5.80 ดอลลาร์ ปิดที่ 1,275.80 ดอลลาร์ต่อออนซ์
