ดร.สมคิด จาตุศรีพิทักษ์ รองนายกรัฐมนตรี กล่าวภายหลังการเป็นประธานเปิดงาน Startup Thailand 2018 ว่า การเปลี่ยนแปลงทางเทคโนโลยี ธุรกิจและสภาพแวดล้อมทางธรรมชาติ ทำให้สตาร์ทอัพไทยเติบโตอย่างต่อเนื่อง และได้แสดงศักยภาพทางธุรกิจที่ตอบโจทย์สังคมด้านต่างๆ

แต่ถึงแม้ปัจจุบันจะมีผู้ประกอบการสตาร์ทอัพรุ่นใหม่เกิดขึ้นมาก ก็ยังไม่เพียงพอที่จะให้ประเทศไทยเติบโตไปสู่แนวคิดสังคมผู้ประกอบการสตาร์ทอัพ ซึ่งความท้าทายที่ทุกฝ่ายต้องร่วมมือ คือการพัฒนาระบบนิเวศให้เอื้อต่อการเติบโตของสตาร์ทอัพ
ดร.สมคิด ยังกล่าวอีกว่า ประเทศไทยเป็นพื้นที่ที่พร้อมจะดึงดูดและส่งเสริมธุรกิจสตาร์ทอัพทั้งในและต่างประเทศ จึงเชื่อว่าครั้งนี้จะเป็นอีกก้าวที่สำคัญของประเทศไทย ในการเป็นศูนย์กลางสตาร์ทอัพ หรือ Startup Hub ของภูมิภาคเอเชีย

ขณะที่ ดร.สุวิทย์ เมษินทรีย์ รัฐมนตรีว่าการกระทรวงวิทยาศาสตร์และเทคโนโลยี กล่าวว่า ที่ผ่านมากระทรวงวิทย์ฯ เป็นหัวเรือใหญ่ในการขับเคลื่อนแพลทฟอร์ม Startup Thailand รวมถึงขับเคลื่อนกฎหมาย นโยบาย และมาตรการต่างๆ ที่เกี่ยวข้องเพื่อผลักดันให้เกิดนักลงทุนหน้าใหม่
โดยการจัดการ Startup Thailand ครั้งนี้ ถือเป็นครั้งที่ 3 แล้ว จึงได้ตั้งเป้าหมายว่าจะมีสตาร์ทอัพเพิ่มขึ้น 1,500 ราย และสร้างเม็ดเงินให้ประเทศไทยได้สูงถึง 40,000 ล้านบาทในปีนี้
