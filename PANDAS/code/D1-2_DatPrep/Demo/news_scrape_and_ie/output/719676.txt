เรียกได้ว่ายุคนี้หลายคนต่างเลือกความสะดวกสบายในซื้อสินค้าต่างๆ ผ่านการไถหน้าจอ ก่อนกดสั่งจัดส่งตรงถึงบ้านอย่างง่ายดาย แทบทุกร้านจึงเลือกโซเชียลเป็นอีกช่องทางในการเข้าหาลูกค้า ทำให้ปัจจุบันธุรกิจขายของออนไลน์เติบโตอย่างต่อเนื่อง ซึ่งสินค้าส่วนใหญ่แล้วจะเป็นของใช้สอยทั่วไป ไม่ใช่อาหารการกินที่ดูไกลตัว วันนี้ทีมข่าว MThai จะพาไปรู้จักกับ “ไส้กรอกอิสาน-แหนม-หมูแดดเดียว แม่จ่า” ร้านส่งตรงความอร่อยถึงบ้าน แม้จะเป็นอาหาร แต่ก็ไม่เป็นอุปสรรคในการสั่ง

‘คุณปาล์ม กุลญา กระจ่างกุล’ สาวออฟฟิศที่ใช้เวลาว่างรับออเดอร์ “ไส้กรอก-แหนม-หมูแดดเดียว” อาหารอีสานเอาใจคนชอบรับประทานอาหารแซ่บๆ เผยถึงที่มาจุดเริ่มต้นของธุรกิจนี้ว่า ครอบครัวของตนเคยทำธุรกิจนี้เมื่อนานมาแล้ว แต่มีเหตุจำเป็นต้องเลิกทำไป  ตนอยากหารายได้เสริมอีกทางหนึ่งเพื่อช่วยเหลือครอบครัว จึงนึกถึงธุรกิจเดิมที่น่าจะนำกลับมาเริ่มขายใหม่ได้แถมปัจจุบันมีโซเชียลช่องทางในการขายที่สะดวกกว่าแต่ก่อน

เนื่องจากสินค้าเป็นอาหารที่คนไทยคุ้นเคย และหลายคนชอบรับประทานทำให้  ‘ไส้กรอกอิสาน-แหนม-หมูแดดเดียว แม่จ่า’   ตีตลาดลูกค้าได้ไม่ยาก ‘คุณปาม’  บอกว่า หากเริ่มนับระยะเวลาแล้ว เพิ่งทำได้แค่ปีเดียว ตนไม่มีการโปรโมทอะไรมากมาย แค่โพสต์ผ่านทามไลน์เฟซบุ๊ก จากนั้นลูกค้าได้รีวิวบอกต่อเป็นจำนวนมาก จึงมีออร์เดอร์สั่งเรื่อยๆ จากการบอกเล่าปากต่อปาก

แม้จะเป็นอาหารที่ต้องจัดส่ง แต่ ‘คุณปาล์ม’ รับรองกับทีมข่าว MThai ว่าของถึงไว ไม่เน่าเสียระหว่างทางแน่นอน ลูกค้าส่วนใหญ่ต่างรีวิวบอกว่า อร่อยและสะอาด แถมรับประกันด้วยว่าใช้วัตถุดิบดี ที่สำคัญคือ คุณแม่ทำเองทุกขั้นตอน

นอกจากนี้ ‘คุณปาล์ม’ ยังฝากถึงคนที่อยากมีรายได้เสริมธุรกิจสร้างรายได้ด้วยว่า “หากคิดแล้วต้องลงมือทำเลย มันต้องลองผิดลองถูกก่อน ถ้าไม่เริ่มก็จะไม่รู้ว่าดีไหม ถ้ามันไม่ดี มันเป็นเพราะอะไร เราจะไม่มีทางรู้เลย หากเราไม่ลงมือทำ ต้องทำเลย !!!”
หากใครสนใจอยากลิ้มลองรสชาติแหนม-ไส้กรอก-หมูแดดเดียว สูตรฝีมือคนอีสานแท้ๆ ก็สามารถเข้าไปติดตามได้ที่เฟซบุ๊ก  Kullaya Krajangkul  ทางร้าน ‘ไส้กรอกอิสาน-แหนม-หมูแดดเดียว แม่จ่า’ รับออเดอร์ทุกวันอาทิตย์  แต่ลูกค้าที่อยู่ในจังหวัดขอนแก่น สามารถสั่งได้ทุกวัน

