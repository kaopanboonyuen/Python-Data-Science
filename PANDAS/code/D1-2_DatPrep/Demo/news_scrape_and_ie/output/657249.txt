ชาวบ้าน จ.พะเยา ปลูกผักผักไฮโดรโปนิกส์ และทำการแปรรูปจากผักสดเป็นสลัดโรล ส่งขายทั้งตลาดนัดและออนไลน์ สร้างรายได้เป็นอย่างดี
วันที่ 12 ก.ค.61 นายณัฐพล ต้าเฟย อายุ 39 ปี อยู่บ้านเลขที่ 76 หมู่ 4 บ้านฝั่งหมิ่น อำเภอดอกคำใต้ จังหวัดพะเยา นำผู้สื่อข่าวเข้าดูแปลงผักผักไฮโดรโปนิกส์ ที่เขาทำการปลูกไว้บริเวณหลังบ้าน โดยการทำแปลงผักไฮโดรขนาด 150 ต้น โดยที่เน้นให้เป็นผักปลอดสารพิษ โดยในช่วงแรกๆ ก็จะทำไว้รับประทานภายในครัวเรือน ต่อมาจึงนำมาแปรรูปเป็นสลัดโรลส่งขาย ซึ่งเริ่มต้นลูกสาวเป็นคนทำ

หลังจากนำไปจำหน่ายปรากฏว่ามีกระแสตอบรับที่ดีมาก โดยจะจำหน่ายผ่านหลายช่องทางทั้งตลาดนัดคลองถม งานแฟร์ ถนนคนเดิน และผ่านทางเพจออนไลน์ ซึ่งมีคนสั่งกันเข้ามาอย่างต่อเนื่อง โดยใช้ผักที่ปลูกเองเป็นวัตถุดิบหลัก เวลาขายก็จะทำกันสด ๆ ที่หน้าร้าน จะไม่ทำทิ้งไว้ข้ามวัน จะทำวันต่อวันเท่านั้น

และแผ่นแป้งที่ใช้ห่อสลัดโรลจะไม่ทาน้ำมัน จะใช้วิธีแช่น้ำและนำขึ้นมาห่อทันที ผักที่ใช้ในการทำสลัดนั้นจะตัดมาพักไว้ประมาณ 1-2 วันไม่เกินนี้ แล้วค่อยนำมาห่อเพราะจะทำให้ผักมีรสหวานและกรอบ หากทานแล้วจะได้รสชาติ ไม่มีรสขม
โดยสลัดโรลจะมีใส้ให้เลือกหลายอย่าง มีทั้งปลาเส้น หมูยอ ฮอทดอก ปูอัด ผักที่ใส่รวมเข้าไปให้มีสีสัน มีแคลรอท กระหล่ำม่วง แอปเปิล มันแกว แตงกวา หากลูกค้าท่านใดไม่ชอบทานอะไรก็สามารถบอกได้ตอนที่ห่อ ส่วนน้ำสลัดก็มีให้เลือกหลายน้ำ เช่น ซีฟูด มายองเนส โชยุ บางรสก็ทำเองคิดค้นผสมสูตรเอง มีให้เลือกตามใจชอบ ราคาที่ขายก็อยู่ที่กล่องล่ะ 40 บาท
ซึ่งเป็นที่นิยมของลูกค้าที่ชอบทานอาหารปลอดภัย และชอบดูแลสุขภาพ แต่ละครั้งก็จะขายตามตลาดนัด 40 ถึง 50 กล่องขึ้นไป ส่วนทางออนไลน์ก็ทำตามจำนวนที่สั่ง และจะจัดส่งให้ โดยในพื้นที่ตำบลเวียง และบริเวณใกล้เคียงจะบริการส่งฟรี บางครั้งทำไม่ทันตามที่มีลูกค้าสั่งเข้ามา บางครั้งผักก็ไม่พอที่จะทำสลัด
จึงคิดขยายแปลงผักออกไปอีกเพื่อให้เพียงพอต่อความต้องการของลูกค้า เนื่องจากปัจจุบัน ผู้คนหันมาดูแลสุขภาพกันมากขึ้น รวมไปถึงใช้เป็นอาหารของคนที่ทานเจก็ได้ด้วย โดยที่สามารถสั่งได้และมีน้ำสลัดที่เป็นเจได้ด้วย
