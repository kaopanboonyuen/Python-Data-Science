วันที่ 16 ธันวาคม 2561 ผู้สื่อข่าวรายงาน ที่บ้านเลขที่ 172 ม.5 ต.หาดสำราญ อ.หาดสำราญ จ.ตรัง ซึ่งเป็นบ้านของ นายทวน รักทิพย์ มีอาชีพเป็นพ่อค้ารับซื้อปลาจากชาวประมงที่ออกเรือและจากที่เลี้ยงในกระชังทะเล โดยรับทั้งปลา ปู หมึก กุ้ง อาหารทะเลทุกชนิด เพื่อนำมาแปรรูปและส่งขายต่อไปยังลูกค้า

ซึ่งสามารถเลือกสั่งปลาได้หลายขนาดตามความต้องการของลูกค้า ตั้งแต่จำนวนน้อยไปจนถึงจำนวนมากนับพันกิโลกรัม โดยเฉพาะการแล่เนื้อปลากะพงขาวที่มีขนาดใหญ่เป็นจำนวนมาก หั่นเป็นชิ้นเล็กหรือชิ้นใหญ่ให้เหมาะสมต่ออาหารที่ลูกค้าสั่ง เพื่อให้ลูกค้านำไปประกอบอาหารในงานเลี้ยงและในงานพิธีต่างๆ
ทางด้านนายทวน รักทิพย์ อายุ 46 ปี กล่าวว่า ตนเองเป็นพ่อค้ารับซื้อปลามากว่า 30 ปี โดยจะรับซื้อปลากะพงมาจากชาวประมงที่เลี้ยงในกะชังทะเล ซึ่งจะมีมาส่งให้ที่อำเภอกันตัง หรือสี่แยกบ้านนา อ.ปะเหลียน บางครั้งก็จะมาส่งให้ถึงบ้าน ซึ่งปลากะพงจะมีจำนวนมาก ราคาขายจะขึ้นอยู่ที่ตามขนาดของปลา 4-5 ไซส์
ตั้งแต่ปลาที่ทำใส่ในจานทั้งตัว โดยจะส่งตามโรงแรม ร้านอาหาร งานแต่งงาน งานโต๊ะจีน น้ำหนักจะอยู่ที่ 7-8 ขีด ในราคากิโลกรัมละ 150-160 บาท ส่วนแกงส้มจะใช้ปลาที่มีน้ำหนักตั้งแต่ 1 กิโลกรัมขึ้นไป ราคาอยู่ที่กิโลกรัมละ 160 บาท และปลาขนาดจัมโบ้ มีขนาดตั้งแต่ 3 กิโลกรัมขึ้นไป อยู่ที่กิโลกรัมละ 180 บาท ปลาขนาด 2-3 กิโลกรัมอยู่ที่กิโลกรัมละ 170 บาท ซึ่งมีหลายราคาด้วยกัน
ทั้งนี้ปลากะพงขาวจะมีจำหน่ายตลอด หากใครต้องการสั่งซื้อจำนวนน้อยหรือมากก็ได้ ตั้งแต่ 5 กิโลกรัม 10 กิโลกรัม 20 กิโลกรัม 100 กิโลกรัมไปจนถึง 1,000 กิโลกรัมก็สามารถสั่งได้ นอกจากนี้ยังมีปลาอื่นๆ อีกหลายชนิด เช่น ปลาทู ปลากะพงแดงไว้จำหน่ายอีกด้วย สำหรับรายได้ในแต่ละเดือนจะอยู่ที่ประมาณ 30,000 บาท หากลูกค้าสนใจสามารถติดต่อสั่งได้ที่เบอร์โทรศัพท์ 081-3486081
