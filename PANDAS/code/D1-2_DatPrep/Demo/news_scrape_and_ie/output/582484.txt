ยอดสั่งจองเพียบ พวงมาลัย  “ดอกมะลิ”  ประดิษฐ์จากกระดาษทิชชู่ ขายดีรับเทศกาลวันแม่ และได้จดทะเบียนเป็นสินค้าโอทอปของชุมชน
วันที่ 9 ส.ค. 2560 ที่ผ่านมา บริเวณศาลอเนกประสงค์ หมู่ที่ 5 ตำบลโรงช้าง อำเภอป่าโมก จังหวัดอ่างทอง “กลุ่มดอกไม้ประดิษฐ์ ประชารัฐกองทุนหมู่บ้านแขก” ได้จัดทำพวงมาลัยดอกมะลิ ที่ประดิษฐ์จากกระดาษทิชชู่ ซึ่งเป็นสินค้าโอทอปของชุมชน

สำหรับในช่วงใกล้วันแม่ที่จะถึงนี้ ได้มียอดสั่งเข้ามาเป็นจำนวนมาก ทั้งดอกมะลิที่นำไปทำพานพุ่ม และพวงมาลัยดอกมะลิ เนื่องจากความสวยงาม ทนทาน รวมถึงสามารถเก็บไว้ได้นาน และมีกลิ่นหอมเหมือนกับดอกมะลิของจริง จึงทำให้มีผู้สนใจสั่งเพื่อไปเป็นของขวัญวันแม่
ด้าน น.ส.กัญญา แผนประดิษฐ์ อายุ 48 ปี กล่าวว่า กลุ่มดอกไม้ประดิษฐ์ ประชารัฐกองทุนหมู่บ้านแขก ได้ร่วมกันทำ พวงมาลัยดอกมะลิทำจากกระดาษทิชชู่ ซึ่งเป็นอาชีพเสริมให้แก่ครอบครัวในช่วงว่างจากการทำนาทำสวน โดยรวมตัวกันทั้งหมด 7 คน เพื่อทำพวงมาลัยดอกมะลิจากกระดาษทิชชู่

พร้อมทั้งมีการจดทะเบียนเป็นสินค้าโอทอป ซึ่งช่วงนี้มียอดสั่งจองเข้ามาเป็นจำนวนมาก เนื่องจากเป็นสินค้าสวยงามทนทาน มีกลิ่นหอมนานที่ได้จากน้ำหมอมและกาว ที่นำมาเป็นสวนผสมในการทำดอกมะลิ โดยเริ่มต้นขายอยู่ที่พวงละ 100 บาท และเพิ่มเติมตามที่ลูกค้าได้สั่งทำ โดยช่วงใกล้ถึงวันแม่ได้มียอดจองเข้ามาเป็นจำนวนมาก จึงถือเป็นการสร้างรายได้อย่างงาม
ส่วน นางเรณู บัวใหญ่ พัฒนาการชุมชนอำเภอป่าโมก กล่าวว่า เบื้องต้นทางกลุ่มดอกไม้ประดิษฐ์ ประชารัฐกองทุนหมู่บ้านแขก ได้ทำการจดทะเบียนไว้เป็นสินค้าโอทอปกับทางอำเภอแล้ว และทางอำเภอป่าโมกก็ได้ทำการส่งเสริม เพื่อพัฒนาคุณภาพฝีมือ รูปแบบของผลิตภัณฑ์ พร้อมทั้งหาตลาดในการส่งขาย และทำการเพิ่มศักยภาพในการขยายกลุ่มสมาชิกให้มีจำนวนมากขึ้น เพื่อให้ชาวบ้านในชุมชนมีรายได้เสริมช่วยเหลือครอบครัวต่อไป


