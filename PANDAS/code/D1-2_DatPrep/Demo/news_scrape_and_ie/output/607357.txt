กยศ.  เตรียมหักเงินเดือนข้าราชการใช้หนี้เป็นกลุ่มแรก มี.ค. 61 ส่วนในบริษัทเอกชนคาดจะเริ่มหักได้สิ้นปี 61
นายชัยณรงค์ กัจฉปานันท์ ผู้จัดการกองทุนเงินให้กู้ยืมเพื่อการศึกษา (กยศ.) เปิดเผยว่า ที่ประชุมคณะกรรมการ กยศ. เห็นชอบพระราชบัญญัติกองทุนเงินกู้ยืมเพื่อการศึกษาฉบับใหม่ ซึ่งมีผลบังคับใช้ ตั้งแต่วันที่ 26 กรกฎาคมที่ผ่านมา เปิดทางให้กองทุนเงินให้กู้ยืมเพื่อการศึกษา สามารถเริ่มดำเนินมาตรการหักหนี้ กยศ. ผ่านบัญชีเงินเดือนได้

โดยจะเริ่มในหน่วยงานราชการต้นแบบ คือ กรมบัญชีกลาง ในเดือนมีนาคม 2561 เป็นกลุ่มแรก เเละขยายไปหน่วยงานราชการที่ได้รับเงินเดือนผ่านกรมบัญชีกลาง รัฐวิสาหกิจ และองค์กรอิสระตามลำดับ
สำหรับลูกหนี้ กยศ. ในบริษัทเอกชน คาดว่าจะเริ่มหักเงิน ไตรมาสที่ 4 ของปี 2561 เนื่องจากเป็นลูกหนี้กลุ่มใหญ่หลายล้านบัญชี และยังอยู่ระหว่างการวางระบบไอที โดยระหว่างนี้ กยศ.จะเร่งพิจารณาหาข้อสรุปแนวทางปฏิบัติ ควรหักแบบกำหนดสัดส่วนเปอร์เซ็นต์ หรือรูปแบบใด

อย่างไรก็ตาม ขอฝากเตือนไปยังลูกหนี้ กยศ.ที่ได้รับจดหมายแจ้งเตือนการชำระหนี้ ให้เข้ามาติดต่อเพื่อประนีประนอมกับ กยศ. เป็นการด่วน เนื่องจากกองทุนมีนโยบายในการช่วยเหลือปรับโครงสร้างหนี้ให้ และสามารถผ่อนชำระได้ถึง 9 ปีเต็ม แต่หากลูกหนี้ไม่ติดต่อเข้ามาจะถูกฟ้องร้องดำเนินคดีตามกฎหมายอย่างเด็ดขาด

