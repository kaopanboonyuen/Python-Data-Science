1. กระทรวงการคลังยืนยันว่า ยังมีเงินแจกไปจนถึงเดือน ก.ย. 62 ตามระยะเวลาสิ้นสุดโครงการ ประมาณ 1,400-1,600 ล้านบาท
2. การขยายระยะเวลาโครงการบัตรสวัสดิการฯ จากเดือน ก.ย. ออกไปถึงเดือน ธ.ค. ยังเป็นแค่แนวคิด รวมทั้งเรื่องการเพิ่มวงเงินในบัตรสวัสดิการฯ ให้กับกลุ่มคนใดกลุ่มคนหนึ่งด้วย
3. ทั้งนี้กระทรวงการคลังกำลังจัดทำแผนงานโครงการบัตรสวัสดิการฯ รอบใหม่ เสนอให้รัฐบาลชุดใหม่พิจารณา ซึ่งคาดว่าจะเริ่มเปิดลงทะเบียนบัตรคนจนรอบใหม่ได้ไตรมาสสุดท้ายปีนี้ และเริ่มให้ความช่วยเหลือได้ต้นปี 63 เป็นต้นไป
4. โดยสาระสำคัญจะปรับหลักเกณฑ์การเปิดรับลงทะเบียนผู้มีรายได้น้อย  ให้ใช้รายได้ทั้งครัวเรือนประจำปีมาเป็นตัวชี้วัดแทนรายได้ของบุคคล  เพื่อความรัดกุมยิ่งขึ้น ป้องกันไม่ให้คนที่มีรายได้สูงเข้ามาสวมสิทธิถือบัตร จากเดิมที่ให้หนึ่งคนต้องมีรายได้หรือทรัพย์สินไม่เกิน 1 แสนบาท แต่เกณฑ์ใหม่จะวัดรายได้ทั้งครอบครัว พ่อ แม่ ลูก มารวมกัน เช่น ถ้าครอบครัวมี 4 คนก็อาจวัดรายได้ครัวเรือนที่ 4 แสนบาท
5. การปรับหลักเกณฑ์เปิดรับลงทะเบียนใหม่เช่นนี้ จะทำให้มีผู้ได้รับบัตรสวัสดิการแห่งรัฐ ลดลงไปถึง 1 ใน 3 จากปัจจุบันที่ได้รับสิทธิ 14.5 ล้านคน ลดเหลือเพียงไม่ถึง 10 ล้านคน ทำให้รัฐสามารถนำงบประมาณไปใช้ได้ตรงกลุ่มเป้าหมายยิ่งขึ้น
6. วงเงินที่เตรียมใช้ในโครงการบัตรสวัสดิการรอบใหม่ กระทรวงการคลังได้ทำเรื่องบรรจุในงบประมาณประจำปี 63 ไปแล้วประมาณ 4 หมื่นล้านบาท แต่ต้องรอการเปิดสภาพิจารณางบประมาณประจำปีก่อน โดยน่าจะเริ่มนำเงินไปใช้ได้อย่างเร็วต้นปีหน้า
7. ทั้งนี้โครงการบัตรสวัสดิการแห่งรัฐจะเดินหน้าต่อไปอย่างไร ขึ้นอยู่กับรัฐมนตรีว่าการกระทรวงการคลังคนใหม่และรัฐบาลชุดใหม่เป็นผู้พิจารณา
