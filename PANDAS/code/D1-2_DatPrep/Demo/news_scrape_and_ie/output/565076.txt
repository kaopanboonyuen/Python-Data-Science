ปลัดกระทรวงการคลัง ยืนยัน ยังไม่ขึ้น ภาษี VAT  1% ชี้ เศรษฐกิจยู่ในช่วงฟื้นตัว จ่อชง  พ.ร.บ.ภาษีลาภลอย  ให้ ครม.พิจารณา
นายสมชัย สัจจพงษ์ ปลัดกระทรวงการคลัง  กล่าวยืนยันว่า ขณะนี้ยังไม่มีความจำเป็นที่จะต้องมีการจัดเก็บภาษีมูลค่าเพิ่ม หรือ VAT อีกร้อยละ 1 หลังสภานิติบัญญัติแห่งชาติ หรือ สนช. เห็นชอบแนวทางการปฏิรูปโครงสร้างภาษีและระบบบริหารจัดเก็บเพื่อเพิ่มประสิทธิภาพการจัดเก็บรายได้ของแผ่นดิน ที่เสนอโดยคณะกรรมาธิการ การเศรษฐกิจ การเงินและการคลัง เนื่องจากสถานการณ์ปัจจุบันยังไม่มีความเหมาะสม
เพราะขณะนี้เศรษฐกิจกำลังอยู่ในช่วงฟื้นตัว ซึ่งหากมีการจัดเก็บเพิ่มจะส่งผลให้เศรษฐกิจของไทยไม่ขยายตัว และปัจจุบันมีการใช้ระบบอีเพย์เม้นท์เข้ามาช่วยในการจัดเก็บภาษี ซึ่งหากดำเนินการได้เต็มระบบก็จะทำให้รายได้การจัดเก็บภาษีเพิ่มขึ้นถึงแสนล้านบาทอยู่แล้ว อย่างไรก็ตามเชื่อว่าคณะรัฐมนตรีจะพิจารณาคงอัตรา VAT ที่ร้อยละ 7 เพราะมาตรการจะสิ้นสุดในช่วงเดือนกันยายนปีนี้
อย่างไรก็ตาม กระทรวงการคลัง อยู่ระหว่างการปฏิรูปกฎหมายประมวลรัษฎากร ซึ่งจะพิจารณาภาษีทั้งระบบ ทั้งภาษีเงินได้นิติบุคคล ภาษีลาภลอย ซึ่งขณะนี้อยู่ระหว่างร่าง พ.ร.บ. ภาษีลาภลอย เพื่อเรียกเก็บจากผู้ที่ได้รับอานิสงส์จากการลงทุนโครงสร้างพื้นฐานของภาครัฐ ซึ่งสำนักงานเศรษฐกิจการคลัง หรือ สศค. อยู่ระหว่างจัดทำรายละเอียด  คาดว่าจะเสนอให้ นายอภิศักดิ์ ตันติวรวงศ์ รัฐมนตรีว่าการกระทรวงการคลัง พิจารณาได้ในเร็วๆ นี้
