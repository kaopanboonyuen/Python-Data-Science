บลจ.กรุงศรี เตรียมเปิดกองทุนใหม่ ลงทุนในตลาดหุ้นอินเดีย หลังเศรษฐกิจ ตลาดหุ้น เติบโตต่อเนื่อง
น.ส.ศิริพร สินาเจริญ กรรมการผู้จัดการ บริษัทหลักทรัพย์จัดการกองทุน กรุงศรี จำกัด เปิดเผยว่า บลจ.กรุงศรี เห็นถึงศักยภาพที่แข็งแกร่งและโอกาสในการรับผลตอบแทนที่ดีจากการลงทุนในตลาดหุ้นอินเดีย จึงได้เปิดเสนอขายกองทุนเปิดกรุงศรีอินเดียอิควิตี้ (KF-INDIA) ที่ลงทุนในกองทุนหลัก บริหารงานโดยทีมผู้จัดการกองทุนหุ้นอินเดียชั้นนำในอุตสาหกรรมที่เชียวชาญการคัดเลือกหลักทรัพย์คุณภาพสูง สร้างผลตอบแทนเหนือกว่าตลาดในระยะยาว โดยจะเริ่มเสนอขายครั้งแรกวันที่ 14-20 กันยายนนี้
อย่างไรก็ตาม ทางบลจ.กรุงศรี มีมุมมองที่ดีต่อการลงทุนในตลาดหุ้นอินเดีย เนื่องจากมีการเติบโตทางเศรษฐกิจสูง ติดอันดับโลกเฉลี่ยประมาณร้อยละ 7.5 ต่อปี ส่งผลให้อินเดียเป็นแหล่งเศรษฐกิจที่เติบโตที่เร็วที่สุดในกลุ่มประเทศ G20 โดยปัจจัยสนับสนุนในหลายด้าน ทั้งในส่วนของนโยบายการเงินที่ผ่อนคลาย,การขาดดุลการค้าและงบประมาณของอินเดียมีแนวโน้มฟื้นตัวอย่างต่อเนื่อง อีกทั้งระดับเงินเฟ้อได้ปรับตัวลดลงอยู่ในระดับต่ำภายใต้ภาวะดอกเบี้ยที่มีเสถียรภาพและการใช้จ่ายด้านโครงสร้างพื้นฐานของรัฐบาลที่เพิ่มขึ้นอย่างต่อเนื่อง
