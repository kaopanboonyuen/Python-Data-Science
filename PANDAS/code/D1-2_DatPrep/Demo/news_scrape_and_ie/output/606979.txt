ดาวโจนส์ปิดลบกรอบแคบ หุ้นแอปเปิ้ลฉุด ยอดขายไอโฟนเท็นพลาดเป้า ขณะราคาทองขยับขึ้นสูงสุดรอบ 4 สัปดาห์
ความเคลื่อนไหวตลาดหุ้นสหรัฐเมื่อคืนที่ผ่านมา ดัชนีดาวโจนส์ ลดลง 7.85 จุด ปิดที่ 24,746.21 จุด เอสแอนด์พี ลดลง 2.84 จุด ปิดที่ 2,680.50 จุด แนสแดค ลดลง 23.71 จุด ปิดที่ 6,936.25 จุด โดยรายงานข่าวจากไต้หวัน อีโคโนมิค เดลี ระบุว่า แอปเปิลจะปรับลดประมาณการยอดขายไอโฟนเท็น ในไตรมาสปัจจุบันเหลือแค่ 30 ล้านเครื่อง จากเบื้องต้นที่คาดหมายว่าน่าจะขายได้ราวๆ 50 ล้านเครื่อง ผลก็คือทำให้หุ้นของแอปปิ้ลร่วงลงวันเดียว คิดเป็นเปอร์เซ็นต์ เลวร้ายที่สุดนับตั้งแต่วันที่ 10 สิงหาคม

ทั้งนี้นักวิเคราะห์ระบุว่า กระแสความสนใจในไอโฟนเท็น ในตลาดจีน เทียบไม่ได้กับความคลั่งไคล้ไอโฟน 6 ที่เปิดตัวในปี 2014 ซึ่งได้ช่วยหนุนผลประกอบการของแอปเปิลในประเทศจีนเป็นอย่างมากในปีดังกล่าว ทำให้หุ้นของเหล่าบริษัทผู้ป้อนชิ้นส่วนแก่แอปเปิล ต่างปิดลบกันถ้วนหน้า ไม่ว่าจะเป็น บรอดคอม, สกายเวิร์ค โซลูชัน, ฟินิซาร์และลูเมนตัม โฮลดิ้ง
ขณะที่สัญญาน้ำมันดิบเวสต์เทกซัส อินเตอร์มีเดียต หรือ ไลต์สวีตครูด เดือนกุมภาพันธ์ เพิ่มขึ้น 1.50 ดอลลาร์ ปิดที่ 59.97 ดอลลาร์ต่อบาร์เรล สูงสุดนับตั้งแต่ปลายเดือนมิถุนายน 2015 เบรนต์ทะเลเหนือลอนดอน งวดส่งมอบเดือนเดียวกัน เพิ่มขึ้น 1.77 ดอลลาร์ ปิดที่ 67.02 ดอลลาร์ต่อบาร์เรล
ส่วนราคาทองคำขยับขึ้นแตะระดับสูงสุดในรอบเกือบ 4 สัปดาห์ หลังดอลลาร์อ่อนค่าลง โดยราคาทองคำตลาดโคเม็กซ์ เพิ่มขึ้น 8.70 ดอลลาร์ ปิดที่ 1,287.50 ดอลลาร์ต่อออนซ์
