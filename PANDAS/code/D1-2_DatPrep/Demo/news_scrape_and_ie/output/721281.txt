จากกรณีที่มีการเผยแพร่ประกาศของโรงพยาบาลรามาธิบดีระบุว่า “สำหรับผู้ป่วย สิทธิ 30 บาทรักษาโรค และสิทธิประกันสังคม ตั้งแต่วันที่ 10 เม.ย. เป็นต้นไป มีการปรับระบบการจ่ายยาตามสิทธิพื้นฐานของท่าน กรณีใช้ยานอกสิทธิพื้นฐาน ต้องชำระค่ายาเอง กรณีไม่สามารถชำระค่ายาได้ ให้ปรึกษาแพทย์ เพื่อเปลี่ยนยาตามสิทธิ หรือ เพื่อส่งพบงานสังคมสงเคราะห์พิจารณา” ส่งผลให้เกิดความเข้าใจผิดกันเป็นวงกว้างนั้น
ล่าสุดนายอนันต์ชัย อุทัยพัฒนาชีพ เลขาธิการสำนักงานประกันสังคม กระทรวงแรงงาน ได้ชี้แจงกรณีดังกล่าวระบุว่า ทางสำนักงานประกันสังคมได้ดำเนินการตรวจสอบข้อเท็จจริงอย่างเร่งด่วน โดยได้ประสานกับรองศาสตราจารย์นายแพทย์สุรศักดิ์ ลีลาอุดมลิปิ ผู้อำนวยการโรงพยาบาลรามาธิบดี ซึ่งได้ชี้แจงข้อเท็จจริงว่าเป็นการปรับระบบการสั่งจ่ายยาให้ผู้ป่วยมาใช้ระบบคอมพิวเตอร์ เพื่อจะได้แยกกลุ่มยาให้แพทย์สั่งใช้ยาได้สะดวกรวดเร็วยิ่งขึ้น
อย่างไรก็ดีในส่วนของผู้ป่วยสิทธิประกันสังคม ผู้ประกันตนสามารถเข้ารับการรักษาพยาบาลที่ รพ. ตามสิทธิประกันสังคมได้โดยไม่เสียค่าใช้จ่าย โดยการรักษาพยาบาลหรือการสั่งจ่ายยาต้องอยู่ในการวินิจฉัยของแพทย์ผู้รักษา การสั่งจ่ายยานั้นต้องเป็นยาในบัญชียาหลักแห่งชาติ หรือหากแพทย์สั่งจ่ายยานอกบัญชียาหลักแห่งชาติซึ่งมีข้อบ่งชี้ทางการแพทย์มีความจำเป็นในการรักษาโรคนั้นๆ ผู้ประกันตนก็ไม่ต้องเสียค่าใช้จ่ายแต่อย่างใด
