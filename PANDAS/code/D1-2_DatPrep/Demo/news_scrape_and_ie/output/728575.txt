ด้วยสีเขียวและความหอมจากใบเตย รวมถึงความแตกต่าง อีกทั้งยังได้รับเครื่องหมายมาตรฐานสินค้า จ.ลพบุรี ทำให้ไข่เค็มใบเตยดินสอพอง เป็นผลิตภัณฑ์ที่ได้รับความสนใจ และได้รับการเทียบเชิญออกร้านในงานสำคัญระดับจังหวัดและระดับประเทศอย่างต่อเนื่อง
กรรณาภรณ์ คำดี แกนนำสมาชิกวิสาหกิจชุมชนหมู่ 2 บ้านโคกพุทรา จ.ลพบุรี เล่าว่า สมาชิกชุมชนกว่า 32 คน รวมตัวกันทำไข่เค็มใบเตยดินสอพองออกจำหน่าย มีกำลังการผลิตมากกว่า 500 ใบต่อวัน ผู้ซื้อและนักท่องเที่ยวเอ่ยปากต่อปากในรสชาติที่กลมกล่อม หอมใบเตย ไม่คาว ซึ่งต่างจากไข่เค็มทั่วไปที่พอกด้วยแกลบดำ สนนราคาขายปลีกอยู่ที่ ใบละ 10 บาท จัดเป็นแพ็คและใส่ชะลอมเหมาะกับการเป็นของฝากขึ้นชื่อ

จุดเริ่มต้นการรวมกลุ่มคือการสร้างงาน สร้างรายได้ และสร้างความเข้มแข็ง จึงนำเอาวัตถุดิบท้องถิ่นภายใน จ.ลพบุรี มาทำไข่เค็ม โดยไข่เป็ดได้มาจากเป็ดไล่ทุ่งที่เลี้ยงด้วยวิธีธรรมชาติในระบบเปิดตามทุ่งนา ทำให้ได้ความสดใหม่ ส่วนใบเตยปลูกเองตามพื้นที่ที่เหลือจากการใช้สอย แต่สิ่งที่ทำให้รสชาติดีคือ ดินขาวหรือดินสอพอง ซึ่งช่วยทำให้ไข่ขาวนุ่มนวล ไม่แข็งกระด้าง
การใช้วัตถุท้องถิ่นทั้งหมด ไม่ได้รับจากแหล่งอื่น และคัดเลือกอย่างดีนั้น ทำให้คุณภาพความอร่อยคงที่และได้มาตรฐาน นั่นคือหัวใจหลักของไข่เค็มใบเตยดินสอพอง
สำหรับกรรมวิธีการผลิต กรรณาภรณ์บอกว่าไม่ยุ่งยาก เริ่มต้นจากเลือกไข่เป็ดจากเล้าธรรมชาติไม่เกิน 2 วัน มาล้างทำความสะอาด นำไปดองในน้ำส้มสายชูประมาณ 10 – 15 นาทีแล้วพักไว้ จากนั้นหั่นใบเตยเป็นฝอยแล้วปั่นกับน้ำจนได้น้ำใบเตยเข้มข้น ขั้นตอนสำคัญคือ นำใบเตยที่ได้ ผสมกับเกลือและดินสอพองที่ผ่านการฆ่าเชื้อ แล้วใส่ไข่เป็ดลงไป พอกให้ทั่วทั้งใบ เก็บให้มิดชิดตามระยะเวลาที่สมควร จนดินสอพองแห้ง เกิดกลิ่นหอม เพียงเท่านี้จะได้ไข่เค็มใบเตยพร้อมจัดจำหน่าย

สมาชิกวิสาหกิจชุมชนจะเรียนรู้และถ่ายทอดความรู้ร่วมกันจากรุ่นสู่รุ่น ทำให้องค์ความรู้ยังคงอยู่ แต่ในบางขั้นตอนอาจมีการพัฒนาเพื่อยกระดับคุณภาพให้เพิ่มมากขึ้น โดยจับตลาดนักท่องเที่ยวที่ตั้งใจซื้อกลับบ้านเป็นของขวัญของฝากและกลุ่มคนที่ใส่ใจสุขภาพโดยเฉพาะกลุ่มคนทำงานจนถึงผู้สูงวัย รวมถึงบรรดากลุ่มพ่อค้าแม่ค้าที่เลือกสรรเสริมจุดขายในขนมหวานประเภทบัวลอยไข่หวานใส่ไข่เค็ม นอกจากนี้ยังสามารถทำเป็นยำไข่เค็ม ส้มตำไข่เค็ม ไข่เค็มตุ๋น ผัดสมุนไพรไข่เค็ม และอีกหลายอย่างทั้งอาหารหวานและคาว
ปัญหาสำคัญในยุคปัจจุบันของกลุ่มฯ คือ ช่องทางการจัดจำหน่ายโดยเฉพาะช่องทางบนตลาดออนไลน์ จึงเข้าร่วมโครงการส่งเสริมพัฒนาตลาดอิเล็กทรอนิกส์สำหรับเอสเอ็มอี ปีงบประมาณ 2562 หรือเอสเอ็มอี ออนไลน์ ที่มหาวิทยาลัยเทคโนโลยีราชมงคลธัญบุรี (มทร.ธัญบุรี) ร่วมกับสำนักงานส่งเสริมวิสาหกิจขนาดกลางและขนาดย่อม หรือ สสว. ที่จัดอบรมแก่ผู้ประกอบการทั้งรายเก่าและรายใหม่ให้มีความรู้ด้านออนไลน์ในยุค 4.0 โดยสิ่งที่คาดหวังต่อจากนี้ คือการพัฒนาไข่เค็มให้เป็นสินค้าพรีเมี่ยม และวางแผนเพื่อทำการตลาดบนออนไลน์ต่อไป

กรรณาภรณ์ มองว่าการตลาดออนไลน์มีอิทธิพลและมีความสำคัญอย่างมาก ที่จะเชื่อมระหว่างผู้ผลิตและผู้บริโภคเข้าด้วยกัน เพราะตลาดออนไลน์สามารถเข้าถึงง่าย ไม่มีข้อจำกัด ในโครงการเอสเอ็มอี ออนไลน์ดังกล่าวยังช่วยการถ่ายภาพสินค้า ช่วยเขียนคอนเทนต์ และให้ความรู้เรื่องการพัฒนาผลิตภัณฑ์และบรรจุภัณฑ์เพื่อขายบนออนไลน์อีกด้วย
“ทรัพยากรหรือวัตถุดิบในแต่ละจังหวัดของประเทศไทย ถือว่าอุดมสมบูรณ์ ขึ้นอยู่กับความคิดและความตั้งใจที่จะพัฒนา ต่อยอดหรือเลือกนำเสนอจุดขาย อยากเห็นสินค้า ผลิตภัณฑ์ในประเทศไทยได้รับการสนับสนุน เพื่อให้เกิดรายได้หมุนเวียน กระตุ้นเศรษฐกิจ และคนในชุมชนมีคุณภาพชีวิตที่ดีต่อไป” กรรณาภรณ์กล่าวทิ้งท้าย
