กสทช.  ประมูลเบอร์สวยสูงสุดวันนี้ หมายเลข 092-999-9999 จบที่ 4.51 ล้านบาท คาด 2 วันยอดรวม 100 ล้านบาท
นายก่อกิจ ด่านชัยวิจิตร รองเลขาธิการคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.)  เปิดเผยว่า การประมูลหมายเลขโทรศัพท์ในวันนี้มีผู้เข้าร่วมประมูลประมาณ 19 ราย น้อยกว่าเมื่อวานที่ผ่านมาที่มีผู้ประมูล 67 ราย แต่ส่วนใหญ่เป็นผู้เข้าร่วมประมูลรายเดิม โดยหมายเลขที่ได้รับความนิยมคือ หมายเลข 5 , 8 และ 9 ขณะที่หมายเลข 3 , 4 , 7 และ 0 ไม่ได้รับความนิยม

ซึ่งในวันนี้คาดว่าจะมีรายได้จากการประมูลประมาณ 30 ล้านบาท และเมื่อรวมรายได้จากการประมูลเมื่อวานที่ผ่านมา 72 ล้านบาท จะทำให้รายได้เป็นไปตามเป้าที่ตั้งไว้ที่ 100 ล้านบาท โดยหมายเลข 7 ตัวเหมือน 25 หมายเลข มีผู้ชนะประมูล 6 หมายเลข รายได้รวมที่ 23,380,000 บาท หมายเลข 092-999-9999 ได้รับการประมูลสูงสุดในราคา 4,510,000 บาท
ขณะที่หมายเลขที่ไม่ได้มีการประมูลในรอบที่ผ่านมา จะยังไม่นำกลับมาเปิดประมูลใหม่ในครั้งหน้า ซึ่ง กสทช. จะจัดสรรหมายเลขชุดใหม่และเปิดประมูลใน 3 รอบข้างหน้า ได้แก่ ช่วงเดือนมิถุนายน กันยายน และพฤศจิกายน โดยจะประชาสัมพันธ์ให้ประชาชนทั้งในกรุงเทพฯ และต่างจังหวัดรับทราบข่าวสารล่วงหน้า
ทั้งนี้หากใน 3 ครั้งที่เปิดประมูล มีหมายเลขที่ไม่ได้รับความสนใจ กสทช. มีแผนนำมาเปิดประมูลในครั้งที่ 4 โดยราคาประมูลเริ่มต้นจะอยู่ที่ร้อยละ 50 ของราคาที่ตั้งไว้ในรอบที่ผ่านมา โดยจะคำนึงถึงประโยชน์สูงสุดเพื่อทำรายได้เข้ารัฐ
