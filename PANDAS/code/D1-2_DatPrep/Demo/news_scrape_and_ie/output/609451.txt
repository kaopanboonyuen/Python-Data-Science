กกร.ไม่ค้านขึ้น  ค่าแรงขั้นต่ำ  ขอปรับตามความเหมาะสมในแต่ละจังหวัด ห่วงกระทบเกษตร SME
นายกลินท์ สารสิน ประธานกรรมการหอการค้าและสภาหอการค้าแห่งประเทศไทย ในฐานะตัวแทนกรรมการร่วมภาคเอกชน 3 สถาบัน หรือ กกร. กล่าว่า ทางคณะกรรมการ กกร. เห็นด้วยกับการปรับขึ้นค่าจ้างแรงงานขั้นต่ำ แต่การปรับค่าจ้างควรจะมีอัตราที่ไม่เท่ากันทั้งประเทศ รวมทั้งการปรับค่าจ้างไม่ควรสูงเกินไป

โดยคำนึงถึงฝีมือแรงงานเป็นหลัก ไม่ได้กำหนดตัวเลขว่าการปรับขึ้นจะอยู่ที่เท่าไหร่ แต่ควรมีความแตกต่างกันในแต่ละจังหวัดตามธุรกิจ และเศรษฐกิจในแต่ละพื้นที่ ส่วนความน่ากังวลต่อการปรับขึ้นค่าแรงทั้งประเทศ อาจมีผลกระทบต่อประชาชนนอกภาคแรงงานที่อาจจะทำให้ค่าครองชีพปรับสูงขึ้นตามไปด้วย
และการปรับทั้งประเทศหรือสูงเกินไปอาจกระทบต่อระดับอัตราเงินเดือน ปวช. ปวส. ปริญญาตรี และข้าราชการ ที่จะกระทบเป็นขั้นบันได รวมทั้งการปรับขึ้นค่าแรงจะทำให้ผู้ประกอบการรายย่อย หรือ เอสเอ็มอี และภาคการเกษตรได้รับผลกระทบมากที่สุด หรือมีแรงงานทั้ง 2 กลุ่มอยู่ที่ 37 ล้านคน
อย่างไรก็ตาม ภาคเอกชนไม่คัดค้าน และเคารพต่อการตัดสินใจของคณะกรรมการค่าจ้างไตรภาคี แต่อยากเห็นความจำเป็นและความเหมาะสมตามภาวะเศรษฐกิจของประเทศ
