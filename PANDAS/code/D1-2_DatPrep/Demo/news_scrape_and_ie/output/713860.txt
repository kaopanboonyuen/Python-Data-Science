เวลาที่เราซื้อสินค้าผ่านบัตรเครดิต โดยมีโปรโมชั่นผ่อนดอกเบี้ย 0% ดูเผินๆ แล้วเหมือนว่าคนซื้อจะได้ประโยชน์มากที่สุด แต่จริงๆ แล้วเป็นแบบนั้นหรือเปล่า? เราจะมาหาคำตอบกัน

จากข้อมูลของเพจ  ลงทุนแมน  ระบุว่า หากเราอยากซื้อสมาร์ทโฟนราคา 30,000 บาท โดยผ่อนจ่ายผ่านบัตรเครดิตด้วยดอกเบี้ย 0% นาน 10 เดือน ในกรณีนี้จะมีผู้ที่เกี่ยวข้องทั้งหมด 3 ฝ่าย คือ ลูกค้า ร้านค้า และสถาบันการเงินเจ้าของบัตรเครดิต แน่นอนว่าลูกค้าจะได้ประโยชน์ทันทีเพราะนำสมาร์ทโฟนกลับไปใช้ได้เลย ขณะที่ร้านค้าจะได้รับเงินค่าขายสินค้าทันทีเช่นกัน
ส่วนสถาบันการเงินหรือผู้ออกบัตรเครดิตนั้น มีหน้าทีเรียกเก็บเงินจากลูกค้าตามระยะเวลาที่ผ่อน คือ 10 เดือน ในกรณีนี้สถาบันการเงินผู้ออกบัตรดูแล้วอาจจะเป็นผู้ที่เสียเปรียบมากที่สุด เพราะต้องคอยตามเก็บเงินจากลูกค้า ซึ่งก็ไม่รู้ว่าเป็นหนี้เสียหรือเปล่า แต่จริงๆ แล้วอาจจะมีอะไรซ่อนอยู่ที่เรานึกไม่ถึง เพราะสถาบันการเงินผู้ออกบัตร ได้ส่วนแบ่งค่าธรรมเนียมจากร้านค้าที่ได้ตกลงกันไว้ เช่น ถ้าตกลงกันที่ 2 เปอร์เซ็นต์ ร้านค้าก็จะต้องเสียส่วนแบ่งให้สถาบันการเงิน 600 บาท เหลือ 29,400 บาทที่ร้านค้าจะได้รับ
และหากดูให้ดีจะพบว่าการผ่อนสินค้าดอกเบี้ย 0% ทำให้บัตรเครดิตมีการใช้งานอย่างต่อเนื่อง โดยมีภาระผูกพันที่จะต้องผ่อนสินค้าไปนานๆ จึงมีโอกาสที่จะนำบัตรเครดิตไปซื้อสินค้าชิ้นต่อไป และนั่นหมายถึงโอกาสที่จะได้ดอกเบี้ยจากลูกค้าที่ผิดนัดชำระ
สรุปแล้ว ข้อดีการผ่อน 0% ด้วยบัตรเครดิต ก็คือ ทำให้ลูกค้าไม่ต้องจ่ายเงินก้อนในปัจจุบัน ซึ่งถ้าเรามีวินัยในการผ่อนชำระ เรื่องนี้ก็จะเป็นประโยชน์ ซึ่งหากเริ่มผ่อนไม่ครบ เช่นเริ่มจ่ายขั้นต่ำ หรือว่าเริ่มผ่อนชำระช้ากว่ากำหนด สถาบันการเงินจะเริ่มคิดดอกเบี้ยจากบัตรเครดิต โดยปัจจุบันอัตราดอกเบี้ยอยู่ที่ 18%
ดังนั้น หากสมมุติว่าเราค้างชำระ 1 ปีจากราคาสินค้า 30,000 บาท ถ้ารวมดอกเบี้ย 18% ต่อปีเข้าไปด้วย ก็จะกลายเป็น 34,500 บาท ในทันที ขณะที่จากการสำรวจพฤติกรรมการใช้บัตรเครดิตของคนกรุงเทพฯ ในปี 2560 พบว่า มีการชำระหนี้บัตรเครดิตตามกำหนดและเต็มจำนวนเพียง 54% นั่นหมายความว่าอีก 46% ของผู้ใช้บัตรเครดิตนั้น ชำระไม่ครบจำนวน หรือชำระไม่ตรงตามกำหนด และนี่คืออีกหนึ่งเหตุผลที่ทำให้สถาบันการเงิน พยายามทำโปรโมชั่นลักษณะนี้ออกมาเรื่อยๆ เพราะยังมีลูกค้าจำนวนมากที่ชำระหนี้ขั้นต่ำหรือล่าช้า ทำให้สถาบันการเงินมีรายได้ดอกเบี้ยบัตรเครดิต
การซื้อสินค้าผ่อนดอกเบี้ย 0% เราต้องมั่นใจว่ามีวินัยที่ดีพอในการผ่อนชำระตามเงื่อนไขที่กำหนด ไม่เช่นนั้นคนที่ดูเหมือนว่าจะได้ประโยชน์มากที่สุด จะกลายเป็นคนที่เสียประโยชน์มากที่สุด
ขอบคุณข้อมูลจากเพจลงทุนแมน
