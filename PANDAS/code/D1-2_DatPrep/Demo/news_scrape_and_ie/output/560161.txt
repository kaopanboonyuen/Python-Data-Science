“ศุภาลัย”  สรุปผลงาน 3 เดือนแรกปี 60 กวาดยอดขายทะลุ 7,561 ล้านบาท เติบโต 43% เผยไตรมาส 2 เตรียมเปิดโครงการใหม่
นายไตรเตชะ ตั้งมติธรรม กรรมการผู้จัดการ บริษัท ศุภาลัย จำกัด (มหาชน)  เปิดเผยว่า ภาพรวมของตลาดอสังหาริมทรัพย์ในไตรมาสแรกยังถือว่ามีอัตราการเติบโตแบบทรงตัว แต่บริษัทฯ สามารถปิดผลงานไตรมาสแรกปี 2560 ด้วยยอดขายที่สูงถึง 7,561 ล้านบาท เติบโตขึ้น 43% จากช่วงเดียวกันของปี 2559 โดยผลงานที่โดดเด่นมาจากยอดขายในส่วนโครงการคอนโดมิเนียม 3,476 ล้านบาท และโครงการแนวราบ 4,085 ล้านบาท


เนื่องจากบริษัทฯ ได้เปิดขายคอนโดฯ ใหม่ทั้งโครงการศุภาลัย โอเรียนทัล สุขุมวิท 39 และโครงการศุภาลัย เวอเรนด้า พระราม 9 ซึ่งได้รับความสนใจเป็นอย่างมากทั้งจากลูกค้าชาวไทยและชาวต่างชาติ อีกทั้งมีการจัดโปรโมชั่นส่งเสริมการขายที่น่าสนใจ “SUPALAI BIG SURPRISE” มอบสิทธิพิเศษสำหรับลูกค้าที่จองโครงการบ้านและคอนโดมิเนียมพร้อมเข้าอยู่ทั้งในกรุงเทพฯ และต่างจังหวัดซึ่งเป็นปัจจัยที่ช่วยกระตุ้นการตัดสินใจซื้อของลูกค้า
สำหรับแผนการดำเนินงานไตรมาส 2 บริษัทฯ ยังคงรักษาอัตราการเติบโตอย่างต่อเนื่อง เตรียมเปิดตัวโครงการแนวราบทั้งบ้านเดี่ยว ทาวน์โฮม ในกรุงเทพและต่างจังหวัด จำนวน 6 โครงการ มูลค่ารวมกว่า 4,000 ล้านบาทเพื่อรองรับความต้องการของลูกค้า อีกทั้งเชื่อมั่นว่าจะสามารถสร้างยอดขาย 27,000 ล้านบาท และเป้าหมายรายได้ 24,500 ล้านบาทได้ตามเป้าหมายที่ตั้งไว้
อย่างไรก็ตาม ทิศทางตลาดอสังหาริมทรัพย์ในช่วงไตรมาส 2 นี้ คาดว่าจะมีอัตราการเติบโตดีขึ้นจากนโยบายการกระตุ้นเศรษฐกิจของภาครัฐผ่านธุรกิจอสังหาฯและปัจจัยสนับสนุนจากการลงทุนด้านโครงสร้างพื้นฐานของภาครัฐที่ชัดเจนมากขึ้น จึงทำให้ส่งผลต่อการสร้างความมั่นใจให้กับผู้ประกอบการและกำลังซื้อของผู้บริโภคเพิ่มขึ้น

ขอบคุณภาพจาก  www.supalai.com
