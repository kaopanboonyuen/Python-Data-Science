ครอบครัวครูสอนดนตรีใช้พื้นที่ว่างในร่องยางพาราปลูกกาแฟเสริมหลังราคายางตก ทำกาแฟคัดพิเศษจากต้นสู่แก้ว
วันที่ 7 มีนาคม 2562 นายปกรณ์ อาจสมโภช นำผู้สื่อข่าวลงพื้นที่สวนยางพารา ต.ท่างิ้ว อ.ห้วยยอด จ.ตรัง ซึ่งปลูกต้นกาแฟแซมร่องยางพารา จำนวน 600 ต้น พร้อมกับชมเมล็ดกาแฟซึ่งอยู่ในช่วงที่สามารถเก็บเกี่ยวได้เป็นเม็ดเชอร์รี่สีแดงที่กำลังออกผลดก ซึ่งจะเก็บผลผลิตด้วยการคัดเก็บจากต้นกาแฟทีละเม็ด

หลังจากนั้นนายปกรณ์ นำผู้สื่อข่าวไปยังโรงคั่วกาแฟคุณยายท่างิ้ว (ออแกนิก) ตั้งอยู่เลขที่ 105 ม.1 ต.ท่างิ้ว อ.ห้วยยอด จ.ตรัง โดยมีการตากเมล็ดกาแฟ ดอกกาแฟ และคัดเมล็ดเสียออกทีละเม็ด ก่อนจะนำไปคั่วพร้อมแสดงวิธีการบดเมล็ดกาแฟด้วยมือและชงกาแฟด้วยวิธีการดริฟท์ใช้เวลา 3 นาที อย่างพิถีพิถันในการทำกาแฟแต่ละแก้วจากต้นสู่แก้ว โดยรสชาติอร่อยกลมกล่อมไม่ต้องใส่อะไรลงไปในกาแฟที่มีคุณภาพอยู่แล้ว
ด้านนางสมนึก ทิมกลับ หรือยายเอียด อายุ 64 ปี กล่าวว่า ตนเองมีพื้นที่ทั้งหมด 10 ไร่ ซึ่งได้ปลูกยางพาราไว้ก่อนแล้วและเมื่อราคายางพาราตกต่ำลงก็ได้นำพันธุ์กาแฟจากจังหวัดปัตตานีมาปลูกทั้งหมด 600 ต้น แซมสวนยางมาเป็นเวลา 3 ปีแล้ว สำหรับการดูแลต้นกาแฟดูแลง่าย รดน้ำต้นกาแฟ 4-5 วัน 1 ครั้ง ศัตรูพืชมีบ้างแต่ไม่มาก และไม่เคยใช้สารเคมี ซึ่งต้นกาแฟของเราเป็นกาแฟออแกนิค คัดพิเศษ ไม่ใช้สารเคมี และไม่ต้องใส่อะไรลงไปในกาแฟที่มีคุณภาพอยู่แล้ว
ด้านนายปกรณ์ อาจสมโภช อายุ 30 ปี และนางยุวดา อาจสมโภช อายุ 29 ปี กล่าวว่า ก่อนที่จะมาทำกาแฟคัดพิเศษ ตนเองและภรรยาเปิดร้านสอนดนตรีครูกรณ์ในอำเภอห้วยยอด จังหวัดตรัง และที่ได้มาทำกาแฟคัดพิเศษเสริมนั้น เนื่องจากแม่ยายมีสวนยางพาราแต่ยางพารามีราคาตกต่ำก็เลยคิดว่าจะทำยังไงให้พื้นที่ตรงนั้นสามารถเพิ่มรายได้ได้อีกก็เลยปลูกกาแฟแซมสวนยางขึ้นมา
ส่วนวิธีการปลูกหรือคั่วกาแฟมาจาก จ.ระนอง สาเหตุที่ใช้ชื่อว่ากาแฟคุณยายท่างิ้ว นั้นเพราะว่าคุณยายเป็นเจ้าของสวนและมีความพิถีพิถันในการที่คัดเมล็ดกาแฟจากต้นสู่แก้ว ทำให้เราได้รับการยอมรับจากเรื่องรสชาติของกาแฟที่กลมกล่อม เลยเกิดมาเป็นกาแฟคุณยายท่างิ้ว ซึ่งกระบวนการผลิตกาแฟจะเริ่มตั้งแต่ปลูก คัดเฉพาะเม็ดเชอร์รี่ที่สุกเท่านั้น(เปลือกสีแดง) นำมาทำกระบวนการ wet process และเข้าสู่ขั้นตอนการแยกเมล็ดที่ไม่มีคุณภาพออกไป นำไปตากแดดรำไร อย่างน้อย 2 สัปดาห์ และนำมาสีกะลาเพื่อให้ได้สารกาแฟ ก่อนนำไปคั่ว เราจะทำการคัดเมล็ดกาแฟอีกที เพื่อไม่ให้มีกาแฟที่ไม่ดีไปสู่การคั่ว
ทั้งนี้ผลตอบรับเมื่อคนได้มากินกาแฟคุณยายท่างิ้วจะชอบในรสชาติที่ไม่ต้องใส่น้ำตาล แต่จะมีความหวานติดลิ้น น้ำลายหวานอยู่แล้ว เลยทำให้เป็นที่นิยมของคนกินกาแฟดำ และในเรื่องหลักๆของคนกินกาแฟทำให้ใจสั่นนั้นมาจากคาเฟอีนน้อยมาก แต่จะเกิดจากมีเมล็ดเสีย เมล็ดมอด เหมือนกับเราเอาผลไม้เสียมาทำน้ำจะทำให้คนที่กินรู้สึกไม่สบายตัวอยู่แล้ว
สำหรับรสชาติของกาแฟคุณยายท่างิ้วจะมีรสชาติกลมกล่อม ดื่มแล้วจะสบายตัว จะไม่ทำให้เกิดอาการที่ครั่นเนื้อครั่นตัว และจะมีความเป็นผลไม้สอดแทรกอยู่ในกาแฟ และเน้นให้ใช้น้ำผึ้งแทนน้ำตาล
นอกจากนี้ที่โรงคั่วกาแฟยังเปิดให้เข้ามาเยี่ยมชมและทดลองคั่วกาแฟเอง เรียนรู้ได้ทั้งเด็กและผู้ใหญ่ตั้งแต่ต้นกาแฟ คั่วกาแฟ และคั้นน้ำออกมา
ในส่วนของกาแฟคุณยายท่างิ้วจะขายเฉพาะเมล็ดที่คั่วแล้วเป็นบดและไม่บด สามารถเลือกได้เป็นคั่วอ่อน คั่วกลาง คั่วเข้ม จะขายอยู่ที่ 250 กรัม ในราคา 180 บาท และยังมีสบู่กาแฟ ชาดอกกาแฟ ราคา 150 บาท และกาแฟจะไม่ทิ้งค้างไว้ โดยจะคั่วเฉพาะกาแฟที่ลูกค้าออเดอร์มาเท่านั้น
หากสนใจสามารถติดต่อสั่งซื้อได้ที่เบอร์โทรศัพท์088-8355022หรือทางเพจ Facebook กาแฟคุณยายท่างิ้ว หรือจะมาที่โรงคั่วกาแฟก็ได้เช่นกัน เดินทางเข้ามาทางอ่างเก็บน้ำท่างิ้ว โรงคั่วกาแฟอยู่ตรงข้ามแทงก์ประปาสีขาว ก่อนถึงอ่างเก็บน้ำท่างิ้ว อ.ห้วยยอด จ.ตรัง
