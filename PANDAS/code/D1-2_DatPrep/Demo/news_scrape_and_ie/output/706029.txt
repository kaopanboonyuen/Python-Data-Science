นายศิริ จิระพงษ์พันธ์ รมว.พลังงาน เปิดเผยว่า ได้มีการหารือเพื่อขอความร่วมมือกับผู้ค้าน้ำมันทุกรายให้พิจารณาช่วยลดราคาขายปลีกน้ำมันดีเซลหมุนเร็ว เกรดพรีเมียม ซึ่งเป็นน้ำมันยูโร 5 เพื่อกระตุ้นการใช้เพื่อเป็นการช่วยลดปัญหาฝุ่นละอองขนาดเล็กไม่เกิน 2.5 ไมครอน หรือ PM 2.5 ระยะเร่งด่วน โดยจะนำร่องในสถานีบริการน้ำมันของ ปตท. และ บางจาก
ทั้งนี้ น้ำมันดีเซลเกรดพรีเมียม ราคาจะแพงกว่าน้ำมันดีเซลปกติเฉลี่ยประมาณ 3.60 บาทต่อลิตร ซึ่งมีการหารือรายละเอียดให้ลดลงมาอย่างน้อย 1-2 บาทต่อลิตร พร้อมกันนี้จะพิจารณาลดปริมาณสำรองน้ำมัน ที่ปัจจุบันกำหนดให้โรงกลั่นน้ำมันสำรองน้ำมันดิบและสำเร็จรูปตามกฎหมายปัจจุบันรวมที่ 7% ของปริมาณการจำหน่าย เพื่อลดต้นทุนให้กับผู้ค้าที่ต้องนำเข้าน้ำมันดีเซลยูโร 5 เช่น อาจจะลดเหลือ 2% เพื่อจูงใจให้ปั๊มน้ำมันต่างๆ นำมาจำหน่ายมากขึ้น
ปัจจุบันมีเพียงโรงกลั่นของ ปตท. และ บางจาก เท่านั้น ที่ผลิตน้ำมันตามมาตรฐานยูโร 5 ได้ ซึ่งหากต้องการให้โรงกลั่นน้ำมันทุกแห่งในประเทศผลิตได้ทั้งมหด ต้องใช้เวลา 4-5 ปี จึงต้องผลักดันเรื่องนี้เป็นวาระเร่งด่วน ทำให้ประชาชนมีทางเลือก ใช้น้ำมันดีเซลเกรดพรีเมียมได้ถูกลง ขณะที่ระยะยาวมีการส่งเสริมให้รถบรรทุกขนาดใหญ่ ใช้น้ำมันไบโอดีเซลบี 20 ช่วยลดฝุ่น PM 2.5 และเป็นการช่วยดูดซับปริมาณสต๊อกน้ำมันปาล์มดิบที่ล้นตลาดให้สมดุล เพื่อยกiระดับราคาปาล์มให้เกษตรกร
