หุ้นไทย มีมุมมองเป็นลบ คาดดัชนีปรับตัวลงทดสอบ 1,665 – 1,675 จุด หลังนักลงทุนกังวลภาวะเศรษฐกิจที่อ่อนแอของประเทศตลาดเกิดใหม่
บริษัท หลักทรัพย์ กรุงศรี จำกัด (มหาชน) ระบุบทวิเคราะห์วันนี้ (6 ก.ย.) ว่า แนวโน้มตลาดหุ้นไทยมีมุมมองเป็นลบ คาดดัชนีปรับตัวลงทดสอบ 1,665 – 1,675 จุด เนื่องจากความกังวลภาวะเศรษฐกิจที่อ่อนแอของประเทศ Emerging market โดยเฉพาะอินโดนิเซีย ตุรกี และอาร์เจนติน่า ที่มีการขาดดุลการค้าและภาวะเงินเฟ้อที่พุ่งขึ้น
ส่งผลให้ Fund Flow ไหลออกจากกลุ่ม EM ต่อเนื่อง ประกอบกับความกังวลข้อพิพาททางการค้าระหว่างสหรัฐกับแคนาดาและจีน โดยการเจรจาการค้าเสรีอเมริกาเหนือ (NAFTA) กับแคนาดารอบใหม่ยังไม่มีความคืบหน้า อีกทั้งสหรัฐเตรียมเก็บภาษีสินค้านำเข้าจากจีนรอบใหม่วงเงิน 2 แสนล้านดอลลาร์ทันทีที่ได้ข้อสรุปการทำประชาพิจารณ์จากภาคส่วนต่างๆ
นอกจากนี้ราคาน้ำมันที่ทรุดตัวลงแรงหลังพายุเฮอร์ริเคนกอร์ดอนอ่อนกำลังลงและไม่ได้สร้างความเสียหายต่อแหล่งผลิตน้ำมันในอ่าวเม็กซิโก จะเป็นแรงกดดันต่อภาวะตลาดให้ปรับตัวลง
กลยุทธ์การลงทุนวันนี้ Selective Buy กลุ่มอาหาร (CPF, GFPT, TU) อิเล็กทรอนิกส์ (HANA, KCE, SVI) และ EPG คาดผลประกอบการ 3Q18 เติบโตจากค่าเงินบาทที่อ่อนค่าลง กลุ่ม defensive stock ในภาวะตลาดผันผวน เช่น กลุ่มโรงพยาบาล (BDMS, BCH, CHG) กลุ่มโรงไฟฟ้า (BGRIM, CKP, EA )
