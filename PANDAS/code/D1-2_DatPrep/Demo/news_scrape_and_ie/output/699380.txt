วันที่ 8 ม.ค.62 ผู้สื่อข่าวเดินทางไปที่ บ้านเลขที่ 39/232 หมู่ 10 ต.บางแม่นาง อ.บางใหญ่ จ.นนทบุรี เป็นบ้านของ ส.ท.พงศ์กาณฑ์ โกมลกนก อายุ 60 ปี หรือลุงติ๊ก อดีตเจ้าหน้าที่ รปภ.ธนาคารแห่งประเทศไทย ซึ่งเกษียรจากงานมาประมาณ 1 ปีกว่าปัจจุบันใช้เวลาว่างออกแบบและรับทำโมเดลสเกล จนสามารถสร้างรายได้ให้กับครอบครัวเดือนละประมาณ 70,000 บาท โดยใช้ชื่อทะเบียนการค้าว่า “ลุงติ๊กสเกล” ประกอบกิจการสร้างและขายโมเดลสิ่งก่อสร้าง

ที่บ้านหลังดังกล่าว เป็นบ้านเดี่ยว 2 ชั้น มีสมาชิกอาศัยอยู่ 3 คน คือ ส.ท.พงศ์กาณฑ์ โกมลกนก หรือลุงติ๊ก นายพงศ์ปณต โกมลกนก อายุ 29 ปี ลูกชายและ น.ส.ณัฐธิตา โกมลกนก อายุ 28 ปี ลูกสะใภ้  ที่ชั้นล่างถูกใช้เป็นสถานที่ในการออกแบบและสร้างโมเดล มีสิ่งก่อสร้างขนาดเล็กจำนวนมากมายพบลุงติ๊กกำลังนั่งทำสิ่งก่อสร้างอยู่ จึงได้สอบถามรายละเอียดทราบว่าลุงติ๊กจบจากวิทยาลัยเพาะช่าง สาขาประติมากรรมสากล จากนั้นได้ไปเป็นทหารจนได้ยศสิบโท และลาออกจากราชการมาทำงานเป็นเจ้าหน้าที่รักษาความปลอดภัยที่ธนาคารแห่งประเทศไทย ปลดเกษียรมาได้ 1 ปีกว่า
หลังเกษียรออกมาลูกชายและลูกสะใภ้ก็ยังไม่มีงานทำ ทั้งบ้านมีเงินเหลืออยู่แค่ 1,500 บาท จึงได้ปรึกษากันและคิดจะทำอาชีพนี้ขึ้นมาได้นำเงินก้อนที่เหลือไปซื้ออุปกรณ์และเริ่มทำโดยลูกชายสร้างเฟซบุ๊กและเป็นคนรับออร์เดอร์ ก็มีงานเข้ามาเรื่อยๆ จนสามารถสร้างรายได้ให้กับครอบครัวได้ งานที่เคยทำชิ้นที่ถูกที่สุดราคา 650 บาท และที่แพงที่สุด 35,000 บาท มีการแบ่งหน้าที่ในการทำงานคือ ลุงติ๊ก เป็นคนทำหลัก ออกแบบโครงสร้าง ลูกชายทำระบบไฟฟ้า ออกแบบลวดลาย และแอดมิน ลูกสะใภ้ทำตารางงาน การตลาด เก็บรายละเอียด

จากการสอบถาม นายพงศ์ปณต โกมลกนก อายุ 29 ปี พนักงานขับรถไฟ MRT ลูกชายของลุงติ๊กกล่าวว่าตนเป็นคนให้พ่อลองทำสเกลดูเรื่องขายพ่อไม่ต้องเป็นห่วง เพราะเรามีคนซื้อตั้งแต่งานมันยังไม่เริ่ม เพราะเวลาจะให้เราทำจะต้องสั่งก่อน เราถึงจะทำส่วนแรงผลักดันทำ เราทำอาชีพนี้ เพราะเราไม่มีเงินเหมือนคนอื่น ใกล้จะถึงทางตันแล้วเราเหลือเงิน 3 คนทั้งครอบครัวมีเงินแค่ 1,500 บาท และไม่มีใครมีงานทำเลย
ส่วนตัวผมเพิ่ง เรียนจบ เลยตัดสินใจเอาเงิน 1,500 บาท มาซื้อสีและอุปกรณ์จนหมด แล้วลงมือทำงานแรกได้แค่ 200 กว่าบาทและเพิ่มขึ้นมาเรื่อยๆ จนมีงานสั่งทำเข้ามามีคนให้เราลองทำ เราก็เลยลองตีราคาดู ชิ้นแรกเราตีราคาไป 3,500 บาทลูกค้าตกลงและโอนเงินมาให้ดีใจมากรีบไปบอกพ่อถูกพ่อด่า ว่ารับงานได้ยังไงถ้าเราทำไม่ได้จะทำยังไง
งานชิ้นแรกเราช่วยกันทำ 3 คน เสร็จภายใน 1 อาทิตย์ลูกค้าชอบมาก เราจึงได้เอางานนั้นมาโชว์ เพื่อโปรโมทหาลูกค้า กลายเป็นสร้างชื่อให้เราและรู้จักลุงติ๊กมากขึ้นและมีงานมาเรื่อยๆ จนถึงวันนี้ส่วนถ้าลูกค้าจะสั่งงานผมเป็นแอดมินเพจจะเป็นคนตีราคา แล้วจะพิมพ์แบบขึ้นมาเพื่อให้พ่อไปทำ พ่อก็จะทำตามแบบตอนนี้มีแพลนจะขยายธุรกิจ จะใช้คนให้น้อยกว่าเดิมโดยจะมีเครื่องเลเซอร์เข้ามาออกแบบในคอมตัดในคอมแล้วก็หาคนมาประกอบ เพื่อจะให้พ่อได้พักบ้าง

ส.ท.พงศ์กาณฑ์ โกมลกนก ลุงติ๊ก กล่าวว่า ก่อนหน้านี้ยังไม่เคยทำได้แต่เขียนป้ายและเล็กๆน้อยๆ จบมาจากวิทยาลัยเพาะช่างเรียนประติมากรรมสากลเรื่องปั้นโดยตรง ปกติงานศิลปะผมชอบมาก แต่ไม่มีโอกาสได้ทำ หลังจากเกษียณอายุงานก่อนกำหนดจากราชการทหารลูกก็เลยให้ลองทำดูแต่ก็ยังไม่มั่นใจเพราะเราเลิกทำมา 40 ปี งานที่ทำส่วนใหญ่จะมีไอเดียมาจากธรรมชาติและสิ่งที่พบเห็นมาลองทำดู ทุกวันนี้อยากจะให้เด็กที่เรียนศิลปะมาสืบทอดงานต่อ รู้สึกภูมิใจมากที่อายุเยอะแล้วแต่ยังช่วยหารายได้ให้กับครอบครัวได้อยากจะฝากบอกกับคนที่เกษียณราชการ มองตัวเองให้ได้ว่าเราถนัดอะไรแล้วลองทำดู
ทุกวันนี้ลุงติ๊กมีความสุขที่ได้ทำงานจิ๋วทุกชิ้น ไม่ได้เป็นคนแก่ไร้ประโยชน์วันๆอยู่กับงานและสัตว์เลี้ยงชีวิตก็มีคุณค่ามากขึ้น ช่วยครอบครัวได้ ใครสนใจผลงานลุงติ๊ก สามารถเข้าไปดูได้ที่เฟซบุ๊กลุงติ๊กสเกล&Diorama หรือโทรศัพท์  0837591474
