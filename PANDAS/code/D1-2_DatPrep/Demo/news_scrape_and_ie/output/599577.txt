เกษตรกรเชียงใหม่ ผลิตถ่านอนามัยปลอดสารก่อมะเร็ง สร้างรายได้ต่อเดือนกว่า 5 หมื่นบาท ชาวบ้าน- ร้านหมูกระทะแห่ซื้อจนผลิตไม่ทัน
อากาศที่กำลังหนาว ณ ขณะนี้ ที่ จ.เชียงใหม่ ส่งผลให้ถ่านอนามัยของเกษตรกรจากการทำน้ำส้มควันไม้ขายดี มีพ่อค้ารับซื้อส่งขายร้านหมูกระทะ-ปิ้งย่าง เนื่องจากไม่ปนเปื้อนน้ำมันทาร์ ที่เป็นสารก่อมะเร็ง ทำให้ได้รับความนิยม โดยแต่ล่ะเดือนสามารถเผาถ่านได้เพียง 300 กระสอบสร้างรายได้เดือนละ 50,000 บาท เผยมียอดสั่งซื้อมากจนผลิตไม่ทัน

โดยนายชาตรี สุวรรณพันธ์ เกษตรกรบ้านสันทราย ต.ป่าไหน่ อ.พร้าว จ.เชียงใหม่ พร้อมกับคนงานในสวน ช่วยกันขนถ่านออกจากเตาเผาน้ำส้มควันไม้ เพื่อนำถ่านท่อนใหญ่มาทุบให้มีขนาดเล็กและร่อนเอาเศษถ่านออก ก่อนจะบรรจุกระสอบและแยกใส่ถุงให้กับพ่อค้าที่มารอซื้อถ่านถึงสวน ซึ่งช่วงอากาศหนาวถ่านอนามัยของนายชาตรี จะขายดีเป็นพิเศษ เนื่องจากพ่อค้าจะนำไปส่งตามร้านหมูกระทะและร้านปิ้งย่าง บางส่วนจะแยกใส่ถุงขายให้กับชาวบ้านทั่วไป เพื่อนำเป็นเชื้อเพลิงในครัว
ถ่านที่เผาได้เป็นผลพลอยได้จากการทำน้ำส้มควันไม้ ซึ่งเป็นถ่านที่ปลอดจากสารก่อมะเร็ง เนื่องจากน้ำมันทาร์ที่อยู่ในเนื้อไม้จะถูกเผาไหม้จนกลายเป็นน้ำส้มควันไม้ จึงได้ถ่านที่ปลอดสารก่อมะเร็ง โดยช่วงอากาศหนาวเย็นประชาชนนิยมรับประทานหมูกระทะและอาหารประเภทปิ้งย่าง ทำให้ถ่านของตนขายดีไปด้วย ซึ่งทุกวันนี้เผาถ่านขายเฉพาะในอำเภอพร้าวก็ยังไม่พอขาย โดยมีพอค้าจากเมืองเชียงใหม่ ติดต่อขอซื้อถ่าน แต่ยังไม่สามารถทำขายให้ได้ เนื่องจากต้องทำเตาเผาเพิ่มอีก
ทั้งนี้เตาเผาน้ำส้มควันไม้เป็นเตาที่ได้คิดค้นและออกแบบเอง เนื่องจากก่อนหน้านี้ เคยไปทำงานในต่างประเทศและมีโอกาสเห็นการทำน้ำส้มควันไม้ที่ประเทศฟิลิปปินส์ จึงเกิดความสนใจจึงได้ศึกษาการและทดลองสร้างเตาเผาน้ำส้มควันไม้ขาย โดยใช้ไม้ลิ้นจี่ ไม้มะขามและไม้ลำไยเป็นเชื้อเพลิง เนื่องจากเมื่อนำมาเผาเป็นถ่านแล้วจะให้ความร้อนสูงและอยู่ทน
สำหรับไม้ที่นำมาเผารับ ซื้อจากชาวสวนในราคาตันละ 1,200 บาท โดยช่วงนี้ถ่านจะขายดีมากจนต้องทำเตาเผาเพิ่มอีก 1 เตา รวมเป็น 3 เตา โดย 1 เดือนจะเผาถ่าน 1 ครั้งได้ถ่าน 300 กระสอบ ขายกระสอบละ 170 บาท บางส่วนจะแบ่งใส่ถุงขายถุงละ 10-20 บาท แต่ละเดือนจะขายถ่านได้ 51,000 บาท
