บอร์ดสลากฯ เตรียมดึง ไปรษณีย์-ธนาคารกรุงไทย เป็นจุดขึ้นรางวัล  ‘ลอตเตอรี่’  พร้อมพัฒนารูปแบบการตรวจสอบสลากฯ โดยใช้คิวอาร์โค้ด
พล.ท.อภิรัชต์ คงสมพงษ์ ประธานคณะกรรมการสลากกินแบ่งรัฐบาล  เปิดเผยว่า ได้เตรียมหารือเรื่องการเพิ่มจุดขึ้นรางวัลสลากฯ สำหรับการประชุมบอร์ดสลากฯ ครั้งหน้า เพื่อเป็นการอำนวยความสะดวกในการขึ้นรางวัลให้กับประชาชนที่หลากหลายขึ้น และจ่ายค่าธรรมเนียมในการขึ้นรางวัลถูกลง โดยจะเพิ่มจุดที่ทำการไปรษณีย์ หรือธนาคารกรุงไทย อีกทั้งจะมีการปรับรูปแบบการตรวจสอบสลากฯ ให้ง่ายขึ้น

โดยการนำเทคโนโลยีรหัสคิวอาร์โค้ดพิมพ์ลงไปในสลากฯ ทุกใบ เพื่อให้ทั้งธนาคารกรุงไทย และไปรษณีย์ รวมถึงผู้ซื้อ ตรวจสอบการขึ้นรางวัลและการตรวจเช็กสลากฯ ปลอมได้ ด้วยการนำโทรศัพท์มือถือที่ดาวน์โหลดแอพพลิเคชันของสำนักงานสลากฯ ขึ้นมาสแกนที่คิวอาร์โค้ด จากนั้นระบบจะมีการอ่านข้อมูลและระบุว่าเป็นสลากจริงหรือปลอม ทำให้ประชาชนสามารถตรวจสอบได้ด้วยตนเอง ซึ่งคาดว่าจะชัดเจนภายใน 2 เดือนนี้
ขณะที่  พล.ต.ฉลองรัฐ นาคอาทิตย์ ผู้อำนวยการสำนักงานสลากกินแบ่งรัฐบาล  กล่าวว่า ขณะนี้ อยู่ระหว่างการปรับรูปแบบสลากฯ โดยจะผลิตเป็นแบบใบเดียว ราคาฉบับละ 80 บาท เพื่อให้สอดคล้องกับพฤติกรรมของผู้ซื้อ จากเดิมจำหน่ายเป็นแบบฉบับละ 40 บาท พิมพ์ติดกันเป็น 2 ฉบับคู่ และขายในราคา 80 บาท โดยยังอยู่ระหว่างการศึกษาถึงผลดี ผลเสีย รวมถึงการจัดชุดสลากฯ แบบ 5 ใบ ราคา 400 บาทนั้น ยังเป็นเพียงแนวคิดเท่านั้น ส่วนการแก้ไขพระราชบัญญัติ (พ.ร.บ.) สลากกินแบ่งรัฐบาล นั้น ได้เสนอรายละเอียดให้กระทรวงการคลังพิจารณาแล้ว

