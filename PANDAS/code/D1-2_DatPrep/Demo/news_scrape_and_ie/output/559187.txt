ส่งท้าย  “สงกรานต์”  ถนนข้าวโพด จ.ชัยนาทคึกคัก ซึ่งเป็นโซนเล่นน้ำยอดนิยมอันดับ 5 ของถนนตระกูลข้าวของประเทศ ทำเม็ดเงินสะพัด 30 ล้าน!!
สำหรับบรรยากาศการเล่นน้ำสงกรานต์วันสุดท้ายที่ถนนข้าวโพด จังหวัดชัยนาท ซึ่งเป็นโซนเล่นน้ำสงกรานต์ยอดนิยมอันดับ 5 ของถนนตระกูลข้าวของประเทศ โดยมีจุดเริ่มต้นจากถนนพรหมประเสริฐในตัวเมืองชัยนาท เลียบเลาะริมฝั่งแม่น้ำเจ้าพระยาลงไปจนถึงเขื่อนเจ้าพระยา รวมความยาว 6 กิโลเมตร นักท่องเที่ยวจำนวนมากทะยอยเข้าพื้นที่เพื่อเล่นน้ำสงกรานต์ในวันสุดท้าย

ทั้งนี้ จาก 2 วันที่ผ่านมา บรรยากาศการเล่นน้ำสงกรานต์ของถนนข้าวโพด มีปริมาณรถของนักท่องเที่ยวจำนวนมาก ตลอดระยะทาง 6 กิโลเมตรต้องใช้เวลากว่า 2 ชั่วโมงจึงจะสามารถผ่านออกมาจนสุดโซนเล่นน้ำได้ เพราะในหลายๆจุดนักท่องเที่ยวจอดรถปักหลักเล่นสาดน้ำเป็นเวลานาน ทำให้รถเคลื่อนตัวได้ช้า

แต่ก็เป็นที่สนุกสนานประทับใจของนักท่องเที่ยว ที่ได้เล่นน้ำอย่างหนำใจ โดยมีเจ้าหน้าที่ตำรวจ ทหาร ฝ่ายปกครองคอยดูแลความปลอดภัยอยู่ตลอดเวลา ซึ่งคาดการณ์ว่าตลอดการเปิดโซนให้เล่นน้ำบนถนนข้าวโพด 3 วันจะมีเม็ดเงินสะพัดกว่า 30 ล้านบาท
