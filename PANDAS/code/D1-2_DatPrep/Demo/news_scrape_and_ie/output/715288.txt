สืบเนื่องจากเมื่อวานนี้ (14 มี.ค.) พรรคพลังประชารัฐ นำโดยนายอุตตม สาวนายน หัวหน้าพรรคฯ พร้อมด้วย นายสุวิทย์ เมษินทรีย์ รองหัวหน้าพรรคฯ และนายสนธิรัตน์ สนธิจิรวงศ์ เลขาธิการพรรคฯ ร่วมแถลงเปิดนโยบายโค้งสุดท้าย “ประเทศไทยต้องรวย ด้วยพลังประชารัฐ” ซึ่งมีเซอร์ไพรส์ตามที่นายอุตตมได้เคยให้สัมภาษณ์ไว้ก่อนหน้านี้หลายนโยบาย เช่น ขึ้นค่าแรงขั้นต่ำเป็น 400-425 บาทต่อวัน ค่าจ้างอาชีวะ 18,000 บาทต่อเดือน ค่าจ้างปริญญาตรี 20,000 บาทต่อเดือน
โดยเฉพาะเรื่องขึ้นค่าแรงเป็น 425 บาท ซึ่งเป็นประเด็นที่ถูกพูดถึงในวงกว้างอยู่ในขณะนี้ ต่อกรณีนี้  นายมิ่งขวัญ แสงสุวรรณ หัวหน้าพรรคเศรษฐกิจใหม่  ได้ออกมาแสดงความคิดเห็นผ่านเฟซบุ๊คส่วนตัวว่าในเชิงไม่เห็นด้วยว่า  “การประกาศขึ้นค่าแรงขั้นต่ำจาก 300 เป็น 425 บาท ถ้าทำอย่างนั้น ท่านเตรียมทานก๋วยเตี๋ยวชามละ 100 บาท ได้เลย เพราะจะเกิดเงินเฟ้อขั้นรุนแรง แล้วเราจะเหมือน เวเนซุเอล่า อย่าทำเลยครับ”

นอกจากนี้ อีกกระแสหนึ่งในโลกออนไลน์ ยังมีการย้อนไปดูคำพูดของ  พล.อ.ประยุทธ์ จันทร์โอชา แคนดิเดตนายกฯ ของพรรคพลังประชารัฐ  ที่เคยพูดถึงกรณีขึ้นค่าแรงขั้นต่ำ 300 บาท เมื่อวันที่ 8 มิถุนายน 2558 ไว้ว่า  “อย่าปลุกระดมขอขึ้นค่าแรงขั้นต่ำ ยืนยันรัฐบาลสร้างความเข้มแข็งให้กับประเทศ แต่ต้องยอมรับว่าค่าแรงขั้นต่ำ 300 บาทในขณะนี้ก็หนักหนาสาหัสแล้ว ส่งผลกระทบต่อนักลงทุนที่จะเข้ามาในประเทศเป็นอย่างมาก เพราะค่าแรงต้องขึ้นเป็นตามลำดับ ไม่ใช่ก้าวกระโดด ย้ำถ้ารัฐบาลมีเงินก็จะยอมให้ค่าแรงสูงกว่านี้”  ซึ่งถือว่าขัดแย้งกับนโยบายขึ้นค่าแรงของพรรคพลังประชารัฐในขณะนี้
