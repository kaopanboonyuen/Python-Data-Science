กฟน. เตือน ประชาชนอย่าหลงเชื่อซื้ออุปกรณ์ประหยัดไฟ ยันไม่สามารถช่วยลดค่าไฟฟ้า แนะปรับพฤติกรรมการใช้ช่วยลดค่าไฟฟ้าได้
นายวิชชา ชาครพิพัฒน์ ผู้อำนวยการฝ่ายวิจัยและพัฒนา การไฟฟ้านครหลวง (กฟน.) เปิดเผยว่า ในขณะนี้มีการจำหน่ายอุปกรณ์ประหยัดไฟฟ้าบนสื่อสังคมออนไลน์ โดยกล่าวอ้างว่าสามารถช่วยลดค่าไฟฟ้าลงได้กว่าร้อยละ 50 จนมีผู้ใช้ไฟฟ้าหลงเชื่อสั่งซื้อไปใช้งานเป็นจำนวนมาก ซึ่งมีผู้ตกเป็นเหยื่อหลายราย

ซึ่งทาง กฟน. ยืนยันว่าอุปกรณ์ดังกล่าวไม่สามารถช่วยลดค่าไฟฟ้าได้จริงตามที่กล่าวอ้าง และอยากแจ้งเตือนประชาชนให้ระมัดระวัง ซึ่งแม้อุปกรณ์ประหยัดไฟฟ้าจะมีอยู่จริง แต่ตามปกติจะใช้ในภาคอุตสาหกรรมที่ถูกเรียกเก็บค่าเพาเวอร์แฟคเตอร์เท่านั้น แต่สำหรับอุปกรณ์ประหยัดไฟฟ้าที่จำหน่ายผ่านสื่อสังคมออนไลน์นั้น อาจเข้าข่ายหลอกหลวงผู้บริโภค
อย่างไรก็ตาม วิธีการประหยัดไฟฟ้าที่เหมาะสมที่สุดและไม่ต้องเสียค่าใช้จ่ายใด ๆ คือ การปรับเปลี่ยนพฤติกรรมการใช้ไฟฟ้าโดยเปิดอุปกรณ์ไฟฟ้าเฉพาะเวลาที่ต้องการใช้งาน และปิดอุปกรณ์ไฟฟ้าในเวลาที่ไม่ได้ใช้งาน และการปรับตั้งอุณหภูมิของเครื่องปรับอากาศ ไม่ควรต่ำกว่า 26 องศาเซลเซียส หรือ การเปลี่ยนไปใช้อุปกรณ์ไฟฟ้าที่มีประสิทธิภาพสูง เช่น หลอดไฟฟ้าชนิด LED เครื่องปรับอากาศชนิดอินเวอร์เตอร์ หรืออุปกรณ์ไฟฟ้าที่ได้รับฉลากอุปกรณ์ประหยัดพลังงาน เป็นต้น
ที่มา INN
