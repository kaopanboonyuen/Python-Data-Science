นายฐากร ปิยะพันธ์ ประธานกรรมการ กรุงศรี คอนซูมเมอร์ เปิดเผยว่า กรุงศรี คอนซูมเมอร์ และ กรุงศรี ออโต้ ได้ร่วมมือกับลาล่ามูฟ ประเทศไทย ผู้นำด้านบริการแอพพลิเคชั่นขนส่งสินค้าแบบ On Demand ของประเทศไทย เพิ่มโอกาสการเข้าถึงบริการและผลิตภัณฑ์ทางการเงินสำหรับผู้ขับขี่รถจักรยานยนต์และรถยนต์ในเครือข่ายของลาล่ามูฟในประเทศไทย ด้วยการให้บริการด้านสินเชื่อแบบใช้ข้อมูลประกอบการพิจารณา (Information-based Lending) พร้อมโอกาสในการเข้าถึงบริการทางการเงินอื่นๆ ในอนาคต และให้ความรู้ทางการเงินแก่ผู้ขับขี่เพื่อส่งเสริมวินัยทางการเงินที่ดี
“นอกจากเพื่อเป็นการเพิ่มโอกาสในการเข้าถึงบริการทางการเงินให้กับกลุ่มผู้ประกอบอาชีพอิสระแล้ว ยังเป็นจุดเริ่มต้นของการสร้างเครือข่ายพันธมิตรในโลกดิจิตอลของกรุงศรี คอนซูมเมอร์ และปรับวิธีการให้บริการทางการเงินและบริการสินเชื่อของกรุงศรี คอนซูมเมอร์ ให้สอดคล้องกับไลฟ์สไตล์ของคนรุ่นใหม่ในปัจจุบัน” นายฐากรกล่าว
ทั้งนี้ในช่วงแรก กรุงศรี คอนซูมเมอร์ จะให้บริการสินเชื่อกับผู้ขับขี่รถจักรยานยนต์ในเครือข่ายของลาล่ามูฟกลุ่มที่มีผลงานดีเยี่ยมก่อน (กลุ่ม Super Star และ Star) โดยสินเชื่อที่ให้บริการ ประกอบด้วย สินเชื่อส่วนบุคคล บัตรเครดิต และสินเชื่อผ่อนชำระ เพื่อช่วยให้การประกอบอาชีพของผู้ขับขี่รถจักรยานยนต์เป็นไปด้วยความสะดวกยิ่งขึ้น โดยผู้ขับรถของลาล่ามูฟที่สนใจและมีคุณสมบัติตามเกณฑ์ที่ลาล่ามูฟกำหนด สามารถติดต่อขอข้อมูลเกี่ยวกับการสมัครรับสินเชื่อได้ที่ฝ่ายบุคคลของลาล่ามูฟ หลังจากนั้น กรุงศรี คอนซูมเมอร์ จะพิจารณาอนุมัติสินเชื่อ โดยเชื่อมต่อข้อมูลจากแอพพลิเคชั่นของลาล่ามูฟ เช่น ข้อมูลการรับงานของผู้ขับขี่ จำนวนรายได้ที่ผู้ขับขี่ได้รับจริงในแต่ละเดือน มาประกอบการพิจารณา
นอกจากนี้ กรุงศรี คอนซูมเมอร์ ยังเตรียมร่วมกับลาล่ามูฟพัฒนาการเชื่อมโยงข้อมูลระหว่างกันในการวิเคราะห์ข้อมูลการอนุมัติสินเชื่อให้ได้อย่างรวดเร็วและแม่นยำยิ่งขึ้นในอนาคตอีกด้วย
