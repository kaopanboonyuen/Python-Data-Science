วันที่ 22 พฤษภาคม 2561 นายพิพิธ จรุงเกียรติกุล อายุ 64 ปี เกษตรกรผู้ปลูกแก้วมังกรสีแดง อ.กันตัง จ.ตรัง อดีตนักการเมืองท้องถิ่นในอำเภอกันตัง จ.ตรัง หันหลังให้กับอาชีพนักการเมือง ผันตัวมาทำการเกษตรแบบผสมผสานและปลูกแก้วมังกรเนื้อสีแดงพันธุ์ไต้หวัน โดยปลูกให้เป็นรั้วบ้านความยาวกว่า 30 เมตร หรือกว่า 100 ต้น ที่บ้านเลขที่ 2/1 หมู่ที่ 1 ต.บางสัก อ.กันตัง จ.ตรัง

ซึ่งนอกจากจะทำให้เกิดความสวยงามแล้ว ยังสามารถนำไปขายได้ทั้งลูกและกิ่งพันธุ์ โดยใช้เวลาปลูกประมาณ 1 ปี 5 เดือน ได้ผลผลิตเป็นรุ่นที่ 2 แล้ว รุ่นละไม่ต่ำกว่า 100 ลูกราคาขาย กิโลกรัมละ 80 บาท ส่วนกิ่งพันธุ์ขนาดความยาว 12 นิ้วกิ่งละ 30 บาท ปรากฏว่ามีประชาชนและนักท่องเที่ยวที่ขับรถผ่านไปบนถนนสายบางสัก-หาดเจ้าไหม เข้ามาขอซื้อและตัดเองถึงสวนอย่างต่อเนื่อง

จนทำให้ผลผลิตมีไม่พอจำหน่าย โดยขณะนี้กำลังจะขยายพื้นที่ปลูกเพิ่ม ซึ่งเกษตรกรเน้นขายผลสุกจากต้นเพื่อให้ได้ลูกใหญ่น้ำหนักดี หรือลูกละไม่ต่ำกว่า 5-6 กรัม เนื้อเป็นสีแดงสด รสชาติหวานอร่อยกำลังดี จึงมีลูกค้าสั่งจองจนต้องเข้าคิวรอ
สำหรับแก้วมังกรเนื้อสีแดงใช้เวลาปลูกประมาณ 9-10 เดือนก็จะเริ่มออกผล จากนั้นประมาณ 2 เดือนผลจะเริ่มสุกและตัดขายได้ ปลูกง่ายทนทานต่อโรคและแมลง ใช้น้ำน้อย ทยอยออกผลตลอดทั้งปี ราคาดีและมีสรรพคุณมากมาย โดยเฉพาะคนที่ต้องการลดน้ำหนัก ช่วยในระบบขับถ่าย บำรุงผิวพรรณ ลดระดับน้ำตาลในเลือด ลดคลอเรสเตอรอลและอื่น ๆ ทั้งยังปลอดภัยจากการใช้สารเคมี ส่วนเกษตรกรรายใดสนใจสั่งซื้อกิ่งพันธุ์หรือแก้วมังกร สามารถติดต่อได้ที่หมายเลขโทรศัพท์ 093-6136828

ซึ่งนายพิพิธ จรุงเกียรติกุล เกษตรกรผู้แก้วมังกร กล่าวว่า ผลผลิตต่อรุ่นไม่ต่ำกว่า 100 ลูก ขายหน้าสวนกิโลกรัมละ 80 บาทส่วนกิ่งพันธุ์กิ่งละ 30 บาท ซึ่งขายดีมากและยังปลูกง่าย ไม่ต้องใช้สารเคมีใด ๆ และยังทนทานต่อโรคและแมลงได้ดีอีกด้วย
