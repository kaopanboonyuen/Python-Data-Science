หนุ่มวิศวะใจรักอาชีพเกษตรทิ้งโครงการสร้างเป็นคอนโดหรู หันมาทำสวนผักปลูกผักทุกอย่างที่ครอบครัวอยากกินแบบปลอดสารพิษ
วันที่ 13 พ.ย. 60 นายภคิน ไทรงาม อายุ 38 ปี หนุ่มวิศวกรไฟฟ้า มหาวิทยาลัยเทคโนโลยีพระจอมเกล้า พระนครเหนือ ชักชวนภรรยาซึ่งเรียนจบด้านเทคนิคการแพทย์ มหาวิทยาลัยมหิดล ใช้ที่ดินเกือบ 2 ไร่ บนถนนมหาราช ในเขตเทศบาลนครตรัง ซึ่งแต่เดิมตั้งใจจะปลูกสร้างเป็นคอนโดหรู มูลค่ากว่า 50 ล้านบาท

แต่ด้วยใจรักในอาชีพการเกษตรจึงทดลองปลูกเมล่อนไว้กินเองประมาณ 15-20 ต้น พร้อมปลูกผักทุกอย่างที่ครอบครัวอยากจะกิน ทั้ง สตอเบอรี่,ผักคะน้า,พริกสด,กล้วยหอมทอง,มะเขือ,แตงกวา,เลี้ยงไก่ไข่,มัลเบอร์รี่,ผักสลัด,หญ้าหวาน,ต้นเก๊กฮวยและอื่นๆ รวมทั้งไม้ดอกไม้ประดับที่สวยงาม โดยเลี้ยงไส้เดือนและทำปุ๋ยหมักไว้ใช้เอง ผ่านไป 9 เดือน เริ่มได้ผลผลิตที่งดงาม และเหลือกินจนสามารถเก็บขายได้ ทำให้เกิดการต่อยอดแปรรูปสินค้าสร้างรายได้เพิ่มและศึกษาเรียนรู้วิธีการปลูกพืชผักเมืองหนาว ควบคู่กับผักทางภาคกลางและภาคใต้ได้อย่างลงตัว
ทำให้ปัจจุบันมีเมล่อนรวม 4-5 สายพันธุ์กว่า 200 ต้นทั้งชนิดเนื้อสีส้มและสีเขียว วางจำหน่ายในราคากิโลกรัมละ 150 บาท มีไข่ไก่และกล้วยหอมรวมทั้งผลผลิตอื่นๆ ไว้จำหน่ายหน้าฟาร์มและขายผ่านทางโลกออนไลน์ โดยได้รับความสนใจจากประชาชนแวะเวียนไปเยี่ยมชมและขอถ่ายภาพเป็นจำนวนมาก ทำให้เกษตรกรเกิดความภาคภูมิใจที่ได้เดินตามรอยเท้าของในหลวงรัชกาลที่ 9 ทำการเกษตรแบบพอเพียง ปลูกทุกอย่างที่กินและกินทุกอย่างที่ปลูกจนประสบความสำเร็จ
นายภคิน ไทรงาม กล่าวว่า เริ่มจากการทดลองปลูกเมล่อนกินเองก่อน 10 -20 ต้น เนื่องจากเป็นผลไม้ที่ชอบ ต่อมาจึงขยายมาปลูกพืชผักต่าง ๆ แบบปลอดสาร และตั้งใจให้เป็นต้นแบบในการใช้พื้นที่ที่มีอยู่อย่างจำกัดให้เกิดประโยชน์มากที่สุด โดยเพิ่งเปิดให้เข้าเยี่ยมชมเมื่อ 3-4 วันที่ผ่านมา ปรากฏว่าผลตอบรับดีขึ้นอย่างต่อเนื่อง โดยเปิดโอกาสให้ลูกค้าเข้าไปเยี่ยมชมสวนพร้อมเก็บผักและตัดเมล่อนที่ต้องการด้วยตนเองด้วย




