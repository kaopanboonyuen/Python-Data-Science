นายวีรวัฒน์ ปัณฑวังกูร รองกรรมการผู้จัดการอาวุโส ธนาคารกสิกรไทย เปิดเผยว่า ปัจจุบันธนาคารกสิกรไทยมีสาขาทั่วประเทศ 958 สาขา ซึ่งธนาคารจะปรับรูปแบบการให้บริการที่สาขาให้มีมากกว่าการเป็นธนาคาร เพื่อตอบสนองไลฟ์สไตล์ลูกค้าแต่ละคนที่เปลี่ยนไปและมีหลายมิติมากขึ้น
อาทิ บางคนทำงานประจำควบคู่กับการเป็นแม่ค้าออนไลน์ เอสเอ็มอีที่มีทั้งร้านค้าและขายออนไลน์คู่กัน ดังนั้นแนวทางพัฒนาสาขาจึงต้องตอบสนองลูกค้ายุคดิจิทัลเฉพาะกลุ่มมากขึ้น นำไปสู่การเปิดให้บริการสาขารูปแบบใหม่ 4 รูปแบบ และ 1 พื้นที่การเรียนรู้ ด้วยแนวความคิด I’m Possible ประกอบด้วย

1) K PARK เน้นเปิดในพื้นที่ชานเมืองที่มีศักยภาพ ให้บริการทางการเงินและบริการเสริมจากพันธมิตร เช่น คาเฟ่ อเมซอน นิตยสารอิเล็กทรอนิกส์จากอมรินทร์ พริ้นติ้ง แอนด์​ พับลิชชิ่ง บริการรับส่งพัสดุด่วนของเอสซีจี เอ็กซ์เพรส พร้อมมีพื้นที่เปิดกว้างให้ลูกค้านั่งทำงาน พักผ่อนหรือทำเวิร์คช้อป โดยไม่เสียค่าใช้จ่าย
โดย K PARK สาขาแรกเปิดให้บริการที่สถานีบริการน้ำมัน ปตท. ถนนหทัยราษฎร์ 33 และในปีนี้มีแผนเปิดเพิ่มอีก 3 แห่ง ได้แก่ เค พาร์ค สาขาถนนสายไหม 56 อยู่ที่ปตท.ซุปเปอร์โมเดล เอนเนอจี, เค พาร์ค สาขานาจอมเทียน ที่ปตท.แยกหาดจอมเทียน และเค พาร์ค สาขาตลาดเซฟวัน นครราชสีมา
2) K ONLINESHOP SPACE หรือ KOS (Flagship / Advisory Center) ศูนย์ให้คำปรึกษาการทำธุรกิจออนไลน์แบบครบวงจร สำหรับผู้ที่ทำธุรกิจออนไลน์หรือสนใจจะทำธุรกิจออนไลน์ ตั้งอยู่ที่ชั้น 5 ศูนย์การค้าเซ็นทรัลเวิลด์ เป็น Co-working space
ที่เปิดพื้นที่บริการลูกค้านั่งทำงาน สัมมนาความรู้ การเจรจาทางธุรกิจ และใช้จัดกิจกรรมการตลาดกับธนาคารได้ นอกจากนี้ยังมีบริการเสริมศักยภาพธุรกิจออนไลน์จากพันธมิตร เช่น LINE@, Grab, Shippop, POS, Vision, Sellsuki, Zort, ITOPPLUS, Flow Account, PEAK, JUBILI โดยไม่เสียค่าใช้จ่ายในการเข้าร่วมกิจกรรม
3) New K LOBBY (Machine Branch) สาขาอิเล็กทรอนิกส์ที่เน้นให้ลูกค้าทำธุรกรรมพื้นฐานด้วยตนเอง ทั้งเปิดบัญชี ฝากถอนเงินสด ข้อมูลผลิตภัณฑ์ต่าง ๆ ของธนาคาร ในกรณีต้องการความช่วยเหลือพิเศษสามารถติดต่อพนักงานของธนาคารผ่านทางโทรศัพท์หรือโทรศัพท์แบบเห็นภาพ (Telephone/ VDO Conference) ได้
ซึ่ง K LOBBY สามารถขยายบริการในพื้นที่ต่าง ๆ ได้ง่าย เพราะใช้พื้นที่ไม่มาก โดยจะเปิดสาขาแรก ที่มหาวิทยาลัยเกษตรศาสตร์ บางเขน ในเดือนกุมภาพันธ์ 2562 และมีแผนขยายในปี 2562 จำนวน 20 แห่ง
4) New KBank Branch (Hybrid Branch) สาขาที่เน้นการให้บริการด้วยเครื่องอัตโนมัติ ลูกค้าสามารถทำธุรกรรมด้วยตนเองที่สะดวกและรวดเร็วมากขึ้น โดยมีพนักงานคอยให้คำปรึกษา โดยเปิดสาขาแรกที่ศูนย์การค้าฟอร์จูนทาวน์ ชั้น 1 และเตรียมเปิดให้บริการอีก 2 สาขา ได้แก่ สาขาห้างสรรพสินค้าวัน-โอ-วัน เดอะเทิร์ดเพลส ที่สุขุมวิท และ สาขาเดอะ มาร์เก็ต แบงคอก ย่านราชประสงค์

นอกจากสาขา 4 รูปแบบ ธนาคารกสิกรไทยยังร่วมมือกับสถาบันอุดมศึกษาต่าง ๆ เปิดตัว KOMMONS พื้นที่การเรียนรู้ (Co-Learning Space) พื้นที่ที่ทำกิจกรรมร่วมกันของนิสิต นักศึกษา ทั้งการอ่านหนังสือ พักผ่อน และจัดกิจกรรมเปิดโลกการเรียนรู้ในด้านต่าง ๆ รวมถึงการจัดกิจกรรมของธนาคารและพันธมิตรเพื่อสนับสนุนการเรียนรู้
ช่วยให้ธนาคารเข้าเป็นส่วนหนึ่งของไลฟสไตล์ของนิสิต นักศึกษาและบุคลากรในมหาวิทยาลัย เปิดให้บริการแล้วที่ มหาวิทยาลัยธุรกิจบัณฑิตย์ และมหาวิทยาลัยศิลปากร วิทยาเขตพระราชวังสนามจันทร์ และอยู่ในระหว่างการดำเนินงานก่อสร้างอีก 2 ที่ ได้แก่ มหาวิทยาลัยศิลปากร วิทยาเขตสารสนเทศเพชรบุรี และมหาวิทยาลัยนเรศวร
นายวีรวัฒน์ กล่าวตอนท้ายว่า ธนาคารกสิกรไทยเชื่อว่าสาขารูปแบบใหม่และพื้นที่การเรียนรู้ดังกล่าวจะเป็นช่องทางสร้างประสบการณ์ใหม่ที่ทำให้ลูกค้าแต่ละกลุ่มเข้าถึงธนาคารได้ง่ายขึ้น ส่งเสริมให้ลูกค้าใช้งานดิจิทัล แพลทฟอร์มต่าง ๆ ของธนาคารได้อย่างสะดวกและปลอดภัย และจะเป็นช่องทางช่วยสร้างความสัมพันธ์ที่ดีกับลูกค้าจนเกิดเป็นความผูกพันกับธนาคารในระยะยาว
