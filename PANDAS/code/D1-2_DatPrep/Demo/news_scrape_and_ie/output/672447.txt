ประชาชนกว่า 100 คน ทยอยมาลงทะเบียนล่วงหน้าจองโครงการบ้านคนไทยประชารัฐ จังหวัดเชียงราย ที่จะเปิดให้จองอย่างเป็นทางการในวันที่ 20 กันยายนนี้ นางเทวี รุจิเรขจิตร หนึ่งในผู้เช่าที่ราชพัสดุเป็นที่อยู่อาศัย ในอำเภอเมือง จังหวัดเชียงราย และยังเป็นผู้ถือบัตรสวัสดิการแห่งรัฐ คาดหวังว่าโครงการนี้จะทำให้มีสิทธิมีบ้านเป็นของตัวเอง และให้สิทธิลูกหลานอยู่อาศัยต่อ

ด้าน สมศักดิ์ สิทธิหล้า ลูกจ้างชั่วคราว ของส่วนราชการในจังหวัดเชียงราย ที่มีรายได้เดือนละ 1 หมื่นบาท โดยหวังว่าโครงการนี้จะทำให้มีบ้านในอัตราการผ่อนที่ 2 ถึง 3 พันบาท ที่พอจะรับไหว และอยากให้สิทธิผู้มีรายได้น้อยจริง ๆ ได้รับสิทธิมากกว่าคนนอกพื้นที่
ขณะที่ นายพชร อนันตศิลป์ อธิบดีกรมธนารักษ์ กล่าวว่า โครงการบ้านคนไทยประชารัฐ จังหวัดเชียงราย ใช้พื้นที่ราชพัสดุ 3 ไร่ ริมแม่น้ำกก สร้างอาคารชุด 350 ยูนิต มีคนสนใจแล้ว 600 ราย คาดว่าช่วงเปิดจองจริงในวันที่ 20 กันยายนนี้ จะมีความสนใจเข้ามามากว่า 2 เท่า
โดยโครงการนี้มีราคา 3 แสน 5 หมื่นบาท ถึง 7 แสนบาท และคาดว่าจะใช้เวลาก่อสร้างประมาณ 1 ปี ซึ่งผู้ซื้อจะเข้าอยู่อาศัยได้ช่วงสิ้นปี 2562 หลังจากนี้จะทยอยเปิดพื้นที่อื่นๆ ต่อไปจนครบ 8 แห่ง รวมทั้งหมดแล้วคาดว่าจะสามารถสร้างที่อยู่อาศัยไม่ต่ำกว่า 3 พันหน่วย
สำหรับรูปแบบที่อยู่อาศัย จะมี 3 ประเภท ได้แก่ บ้านแฝด ทาวน์เฮ้าส์ และคอนโดมิเนียม พื้นที่ใช้สอยเริ่มต้น 28 ตารางเมตร พร้อมกำหนดให้จัดสรรพื้นที่ส่วนกลางไม่เกิน 30% ของพื้นที่
โดยจะให้ผู้ถือบัตรสวัสดิการแห่งรัฐมีสิทธิ์จองซื้อก่อน และได้รับสินเชื่อดอกเบี้ยจากธนาคารออมสินและธนาคารอาคารสงเคราะห์ ที่อัตราดอกเบี้ยคงที่ปีที่ 1-4 ที่ 2.75% ต่อปี ส่วนปีที่ 5 เป็นต้นไป คิด MRR ลบ 0.75-1% ต่อปี มีระยะเวลาการกู้ไม่เกิน 30 ปี ผ่อนชำระไม่เกิน 4,500 บาทต่อเดือน
