วันที่ 11 มีนาคม 2562 ที่ชาลีเฮาส์บริการห้องพักในตัวเมืองตรัง ตั้งอยู่เลขที่ 59 ม.3 ต.โคกหล่อ อ.เมือง จ.ตรัง น.ส.กนกพิชญ์ หน้างาม หรือแก้ว อายุ 47 ปี เจ้าของไอเดียขนมเค้กชิฟฟ่อนหม้อแกงเผือก กล่าวว่า ตนเอง ทำธุรกิจส่วนตัวบริการห้องพัก และได้มีแนวคิดทำขนมเค้กชิฟฟ่อนหม้อแกงเผือก

โดยมาจากที่ตนเองชอบทำขนม แต่ก็ไม่คิดว่าจะทำขนมเค้กแบบฝรั่งได้ และได้เรียนรู้วิธีการทำขนมผ่านทางยูทูป ก็ลองทำดูและเมื่อลองทำแล้วก็ออกมาดี จึงลองทำและปรับเป็นสูตรของเราเอง และได้เสียงตอบรับกลับมาดี ซึ่งกว่าจะได้สูตรออกมาแบบนี้ก็ลองผิดลองถูกมาหลายครั้งเช่นกันกว่าจะได้สูตรที่ลงตัว
และได้ตั้งชื่อว่า Eat Ta แปลตามตัวว่า กินตะ (ภาษาใต้) เค้กชิฟฟ่อนหม้อแกงเผือก สำหรับขั้นตอนในการทำก็เหมือนกับการทำขนมเค้กทั่วไป แต่ตนเองได้คิดสูตรเอง โดยจะใช้เวลาในการทำแต่ละครั้งประมาณ 20-30 นาที หรือขึ้นอยู่กับออเดอร์จากลูกค้า

เค้กชิฟฟ่อนหม้อแกงเผือก สามารถเก็บไว้ได้ในอุณหภูมิปกติไม่ร้อนมาก อยู่ได้ 2-3 วัน เพราะมีส่วนผสมของกะทิ และเราไม่ใส่สารกันบูด แต่หากเก็บไว้ในตู้เย็นสามารถเก็บได้ 7-10 วัน แต่ก่อนจะทานก็นำออกมาพักนิดหนึ่ง เพื่อให้เค้กเซทตัว ที่ยังมีความนิ่มอยู่เพราะเป็นชิฟฟ่อน รสชาติจะไม่เหมือนขนมหม้อแกงทั่วไป จะมีรสชาติไม่หวานมาก คือหวานแบบพอดี เหมาะสำหรับคนไม่ชอบหวานมาก
โดยจะมีขายผ่านเพจ Facebook ของตัวเองและของร้าน ซึ่งแต่ละเดือนยอดขายไม่แน่นอนจะขึ้นอยู่กับหากช่วงไหนมีงานขาวดำ งานตรุษจีน งานขึ้นบ้านใหม่ ฯลฯก็จะมียอดสั่งเข้ามา รายได้จึงไม่แน่นอน และขึ้นอยู่กับช่วงเวลาว่างด้วย


หากมีลูกค้าสนใจสั่งมาได้ที่เบอร์โทรศัพท์ 091 7596129 หรือที่ แฟนเพจ Eat Ta ซึ่งปกติแล้วจะทำส่งวันอังคารกับวันพฤหัสบดี จะส่งให้ลูกค้าฟรีในเฉพาะตัวเมืองตรัง แต่ต้องสั่ง 3 ชิ้นขึ้นไป หรือ 1 กล่อง ราคากล่องละ 160 บาท มี 4 ชิ้น หากเป็น 1 ชิ้น ก็ตกชิ้นละ 40 บาท ส่งฟรีก็จะเป็น 3 ชิ้น ราคา 120 บาท
หากยอดสั่งไม่มากควรสั่งล่วงหน้าแค่ 1 วัน แต่หากเป็นงานพิธีต่างๆ จำนวนมาก สั่งล่วงหน้า 3 วัน เพื่อจะไม่ต้องกระทบกับออเดอร์ตัวอื่น เพราะทำเองคนเดียว นอกจากนี้ยังมีเมนูอื่นๆ เช่น ขนมเค้กชิฟฟ่อนส้ม หรือของคาวเช่น น้ำพริกอ๋องไก่ ขนมจีนน้ำเงี้ยว อีกด้วย
