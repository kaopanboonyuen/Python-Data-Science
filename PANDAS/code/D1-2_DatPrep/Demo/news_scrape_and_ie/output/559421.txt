เกษตรกรเมืองตรัง ลุยทำวุ้นในลูกมะพร้าวรายได้สุดงาม
ผู้สื่อข่าว  MThai  รายงานว่า ที่ จ.ตรัง เกษตรกรสองสามีภรรยาชาวบ้านบ้านต้นชด หมู่ที่ 1 ตำบลนาเมืองเพชร อ.สิเกา นำมะพร้าวน้ำหอมมาเพิ่มมูลค่าด้วยการทำวุ้นมะพร้าวน้ำหอมวางขายหน้าบ้านริมถนนสายตรัง-สิเกา เส้นทางไปยังหาดปากเมงและแหล่งท่องเที่ยวชื่อดังหลายแห่งในอำเภอสิเกา

โดยวางขายมาแล้วกว่า 20 ปี ตั้งแต่มะพร้าวลูกละ 10 บาทจนถึงวันนี้ลูกละ 20 บาท แต่ก็ยังขายในราคาเดิมเหมือนเมื่อ 20 ปีที่แล้วคือลูกละ 35 บาท 3 ลูก 100 บาท โดยรับซื้อมะพร้าวน้ำหอมมาจาก จ.สงขลา เพื่อผ่าเอาน้ำมะพร้าวมาต้มผสมกับผงวุ้น ใส่ใบเตยที่ปลูกเองเพื่อเพิ่มความหอมกรุ่น ก่อนที่จะเทลงในลูกมะพร้าวที่มีเนื้อมะพร้าวอ่อนอยู่ข้างใน ทิ้งไว้ประมาณ 20 นาทีจึงสามารถใส่ถุงและนำไปแช่เย็น รอลูกค้าที่เดินทางผ่านไปมา แวะซื้อเพื่อรับประทานคลายร้อน ซึ่งได้ทั้งรสชาติของความหอมจากน้ำมะพร้าวและใบเตย ความนุ่มจากวุ้นและเนื้อมะพร้าวอ่อนที่กรุบ ๆ ชวนรับประทาน

ซึ่งนางพรพิมล ช่วยธานี อายุ 45 ปีแม่ค้าขายวุ้นมะพร้าวน้ำหอมบ้านต้นชด กล่าวว่า ขายวุ้นในลูกมะพร้าวมานานกว่า 20 ปีแล้ว โดยรับซื้อมะพร้าวน้ำหอมแท้จาก จ.สงขลาตั้งแต่ลูกละ 10 บาท จนเดี๋ยวนี้ลูกละ 20 บาทแล้วแต่ยังคงขายในราคาเดิมคือลูกละ 35 บาท 3 ลูก 100 บาท และเป็นวุ้นมะพร้าวที่ไม่ใช้สารเจือปนใด ๆ ทำสดใหม่วันต่อวันเพื่อให้ปลอดภัยต่อผู้บริโภค โดยทำขายวันละ 100-200 ลูกแต่ในช่วงเทศกาลทำขายได้มากกว่า 300 ลูกมีรายได้หลายหมื่นบาทต่อเดือน


