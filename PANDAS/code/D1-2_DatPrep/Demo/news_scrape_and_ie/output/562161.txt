‘สมคิด’  สั่งกระทรวงการคลัง หามาตรการช่วยผู้มีรายได้น้อย ที่ต่ำกว่า 30,000 บาทต่อปี คาดยอดลงทะเบียนคนจนปีนี้อยู่ที่ 14-15 ล้านคน
นายสมคิด จาตุศรีพิทักษ์ รองนายกรัฐมนตรี  เปิดเผยภายหลังเป็นประธานการประชุมติดตามความคืบหน้าการลงทะเบียนผู้มีรายได้น้อยเพื่อรับสวัสดิการรัฐเพิ่มเติม ที่ธนาคารเพื่อการเกษตรและสหกรณ์การเกษตร (ธ.ก.ส.) ว่า ได้รับรายงานจากที่ประชุม ที่คาดว่าจะมีจำนวนประชาชนผู้มาลงทะเบียนครั้งนี้ประมาณ 14-15 ล้านคน จากขณะนี้ มียอดการลงทะเบียนผ่านสถาบันการเงินของรัฐ ทั้งธนาคารกรุงไทย ธ.ก.ส.และออมสินแล้วประมาณ 10 ล้านคน

แต่จำนวนที่มาลงทะเบียนดังกล่าว จะต้องมาคัดกรองว่า เข้าข่ายได้รับสวัสดิการเพิ่มเติมหรือไม่ กรณีความช่วยเหลือที่จะให้แก่กลุ่มที่มีรายได้ต่ำกว่า 3 หมื่นบาทต่อปีนั้น กระทรวงการคลังจะต้องไปคิดที่จะเติมเต็มรายได้ให้อย่างไร ซึ่งจะนำมาใส่ในบัตรพร้อมเพย์ให้เลย โดยขณะนี้ มีงบปกติที่ใช้อยู่แล้ววงเงิน 3 หมื่นล้านบาท
ด้าน  นายอภิศักดิ์ ตันติวรวงศ์ รมว.คลัง  กล่าวว่า การให้คนที่มีรายได้น้อยได้รับอะไร ต้องดูทั้งในแง่ระดับรายได้ อาชีพ เมื่อมีรายได้และอาชีพต่างกัน การได้รับความช่วยเหลือต่างกัน โดย รัฐบาลกำหนดให้ลงทะเบียนคนจนว่า ต้องมีรายได้ไม่ต่ำกว่า 1 แสนบาท กลุ่มที่รายได้เกินกว่า 3 หมื่นบาท ถึง 1 แสนบาท ได้รับสวัสดิการช่วยเหลือด้านปัจจัย 4 ไม่ว่าเป็นเรื่องเดินทาง น้ำประปา ไฟฟ้า การซื้ออาหาร เสื้อผ้า ผ่านร้านร้านประชารัฐ ธงฟ้า เพื่อบรรเทาความเดือดร้อน
