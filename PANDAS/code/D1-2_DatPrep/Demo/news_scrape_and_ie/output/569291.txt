ไทยออยล์  เผย ราคา  น้ำมันดิบ  เพิ่มขึ้น หลังถูกกดดันจากความตึงเครียดในตะวันออกกลาง และปริมาณน้ำมันดิบคงคลังของสหรัฐฯ ที่ยังอยู่ในระดับสูง
บริษัท ไทยออยล์ จำกัด (มหาชน)  รายงานสถานการณ์น้ำมันปิดตลาดประจำวันที่ 6 มิถุนายน 2560 น้ำมันดิบเวสต์เท็กซัสปรับเพิ่มขึ้น 0.79 เหรียญ อยู่ที่ 48.19 เหรียญ น้ำมันดิบเบรนท์ปรับเพิ่มขึ้น 0.65 เหรียญ มาอยู่ที่ 50.12 เหรียญ โดยราคาน้ำมันดิบปรับตัวเพิ่มขึ้น มีแรงหนุนจากปัจจัยเชิงเทคนิคในการกลับเข้ามาลงทุนของนักลงทุน หลังราคาน้ำมันดิบปรับลดลงมาอยู่ในระดับ 47 เหรียญสหรัฐฯ ต่อบาร์เรล จากความกังวลต่อความขัดแย้งในตะวันออกกลางและปริมาณน้ำมันดิบคงคลังของสหรัฐฯ ที่ยังอยู่ในระดับสูง
โดย นาย Essam al-Marzouq รัฐมนตรีกระทรวงน้ำมันของคูเวต ให้สัมภาษณ์ว่า กาตาร์ยังคงปฏิบัติตามข้อตกลงในการปรับลดกำลังการผลิตน้ำมันดิบของผู้ผลิตน้ำมันทั้งในและนอกกลุ่มโอเปก ที่ได้มีการแถลงขยายระยะเวลาการปรับลดกำลังการผลิตไปเมื่อวันที่ 25 พ.ค. 60 แม้ว่ากาตาร์จะถูกตัดสัมพันธ์ทางการทูตจากกลุ่มประเทศอาหรับก็ตาม
ซึ่ง การตัดความสัมพันธ์ทางการทูตต่อกาตาร์ได้สร้างความยากลำบากในการส่งออกน้ำมันดิบและก๊าซธรรมชาติ เนื่องจากกลุ่มประเทศที่ตัดสัมพันธ์ทางการทูตได้ยกเลิกการอนุญาตให้เรือขนส่งน้ำมันที่เข้า-ออกจากกาตาร์ผ่านน่านน้ำของประเทศ
ทั้งนี้ ภายหลังตลาดปิดการซื้อขาย ราคาน้ำมันดิบยังได้รับแรงหนุนจากสถาบันปิโตรเลียมด้านพลังงานสหรัฐฯ (API) รายงานปริมาณน้ำมันดิบคงคลังสหรัฐฯ ประจำสัปดาห์สิ้นสุดวันที่ 2 มิ.ย. 60 ปรับตัวลดลง 4.62 ล้านบาร์เรล ซึ่งมากกว่าที่นักวิเคราะห์คาดการณ์ไว้
