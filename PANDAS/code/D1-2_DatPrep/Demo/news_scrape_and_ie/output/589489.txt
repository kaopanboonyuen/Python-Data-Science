ครม. ต่ออายุมาตรการรถไฟ รถเมล์ฟรีอีก 1 เดือน ถึงสิ้น ตุลาคม 2560 รองรับประชาชนร่วมงานถวายพระเพลิงพระบรมศพ 
 
นายณัฐพร จาตุศรีพิทักษ์ ที่ปรึกษารัฐมนตรีประจำสำนักนายกรัฐมนตรี เปิดเผยภายหลังการประชุมคณะรัฐมนตรี หรือ ครม. ในวันนี้ว่า ที่ประชุมเห็นชอบต่ออายุมาตรการ รถเมล์ รถไฟฟรี ออกไปอีก 1 เดือนให้สิ้นสุด 31 ตุลาคมนี้

เนื่องจากประชาชนผู้มีรายได้น้อยยังคงรอรับบัตรสวัสดิการแห่งรัฐ ที่จะเริ่มแจกจ่ายให้ในวันที่ 17 ตุลาคมนี้ในพื้นที่กรุงเทพฯและปริมณฑลอีก 6 จังหวัด รวมทั้งในช่วงสิ้นเดือนตุลาคม จะมีพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช ที่ประชุมจึงเห็นชอบให้ต่ออายุมาตรการดังกล่าวออกไป เพื่อช่วยแบ่งเบาภาระค่าเดินทางของประชาชนที่จะเดินทางมาร่วมพระราชพิธี
อย่างไรก็ตามการต่ออายุมาตรการดังกล่าวจะใช้งบประมาณรวม 409 ล้านบาท
