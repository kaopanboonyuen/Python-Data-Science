กรมธนารักษ์ นำสื่อดูพื้นที่สร้างหอชมเมืองมูลค่ากว่า 4.6 พันล้านบาท ย้ำ โครงการ “หอชมเมือง” โปร่งใส

วันนี้  30 มิถุนายน 2560 ที่ สถานที่ก่อสร้างโครงการหอชมเมืองกรุงเทพมหานคร เขตคลองสาน นายพชร อนันตศิลป์ อธิบดีกรมธนารักษ์ นำสื่อมวลชนลงพื้นที่สำรวจที่ดินราชพัสดุ เลขที่ทะเบียน กท.3275 เขตคลองสาน กรุงเทพมหานคร ซึ่งใช้เป็นที่ก่อสร้างโครงการหอชมเมืองกรุงเทพมหานคร เพื่อให้เห็นสภาพของพื้นที่ และรายละเอียดความโปร่งใสของการดำเนินโครงการ

จากกระแสที่มีการวิพากษ์วิจารณ์กันในสังคมเกี่ยวกับการสร้างหอชมเมืองมูลค่าโครงการกว่า 4.6 พันล้านบาท บนที่ดินราชพัสดุแปลงเลขที่ กท.3275 ว่าไม่โปร่งใสเพราะไม่เปิดให้มีการประมูล วันนี้อธิบดีกรมธนารักษ์จึงได้พาสื่อมวลชนลงพื้นที่ดังกล่าวพร้อมกับชี้แจงถึงเหตุผล และตอบข้อสังสัยของสังคม
โดยอธิบดีกรมธนารักษ์ พชร อนันตศิลป์ กล่าวถึงที่มาของโครงการว่า โครงการก่อสร้างอาคารหอชมเมืองทางกรมฯมีการพูดคุยกันตั้งแต่ในปี 2558 โดยมีวัตถุประสงค์ของการก่อสร้างคือ เพื่อเทิดพระเกียรติพระบาทสมเด็จพระเจ้าอยู่หัว รัชกาลที่ 9 และเป็นการน้อมนำหลักปรัชญาเศรษฐกิจพอเพียงและศาสตร์พระราชามาเป็นต้นแบบสำหรับประชาชนคนไทย ซึ่งในขณะนั้นกรมฯเล็งเห็นที่ดินราชพัสดุแปลงดังกล่าวซึ่งเรียกว่าเป็นพื้นที่ตาบอด เป็นพื้นที่ว่างไม่มีผู้เช่า จึงมองว่าที่ดินแปลงนี้เหมาะสม

ส่วนเหตุผลที่ไม่มีการเปิดประมูลเพราะโครงการมีลักษณะเชิงสังคมไม่ใช่เชิงพาณิชย์ ลงทุนก่อสร้างโดยมูลนิธิ ไม่มีปัญผลหรือการแบ่งผลกำไร และเพื่อความสบายใจของทุกฝ่าย กรมฯจะดำเนินการตามขั้นตอน PPP อย่างละเอียด
ทั้งนี้ผลสำรวจจากม.ธรรมศาสตร์ ระบุว่า โครงการดังกล่าวจะสามารถสร้างผลตอบแทนทางภาพรวมระบบเศรษฐกิจของประเทศได้กว่าปีละ 46,857 ล้านบาท จำนวนนักท่องจะมีเพิ่มมากขึ้น และเพิ่มจำนวนวันพักในไทยขึ้นเฉลี่ยอีก 1 คืน
สำหรับค่าเช่าที่ดินกรมฯจะคิดอัตราปกติคือในเชิงพาณิชย์ โดยคิดค่าเช่าในอัตรา 40%ของราคาประเมินที่ดิน หรือคิดเป็นค่าเช่าตกปีละ 4 แสนบาท

ด้านประธานชุมชนมัสยิดสุวรรณภูมิ สมสุข สมทรง ซึ่งเป็นชุมชนที่อาศัยอยู่บริเวณคอบข้างพื้นที่การก่อสร้างโครงการดังกล่าว บอกว่า ทางชุมชนได้มีกานหารือกันกับสมาชิกชุมชน ซึ่งส่วนใหญ่เห็นด้วยกับการก่อสร้างโครงการหอชมเมือง เพราะเห็นว่า เป็นโครงการที่สร้างขึ้นเพื่อเทิดพระเกียรติในหลวงรัชกาลที่ 9 และหวังว่าการก่อสร้างโครงการครั้งนี้มูลนิธิจะนำประโยชน์มาสู่ชุมชน ส่วนความกังวลของทางชุมชนคือ กระบวนการก่อสร้าง ซึ่งอยากฝากให้ผู้ก่อสร้างช่วยดูแลเรื่องเสียงรบกวน และผลกระทบอื่นๆกับทางชุมชนด้วย
สำหรับโครงการดังกล่าวอธิบดีกรมธนารักษ์คาดว่าจะใช้เวลาในกระบวนการขั้นตอนพิจารณาต่างๆประมาณ 3 เดือนก็จะมีการสัญญากับทางมูลนิธิ และส่งมอบพื้นที่ให้ดำเนินการก่อสร้างต่อไป






