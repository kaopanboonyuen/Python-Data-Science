ปลัดกระทรวงการคลัง ยัน วันนี้ต้องได้ข้อสรุปเรียกเก็บภาษีขายหุ้นชินคอร์ปของ  ‘ทักษิณ’  16,000 ล้านบาท ก่อนส่ง สตง. ดำเนินการต่อ
นายสมชัย สัจจพงษ์ ปลัดกระทรวงการคลัง  เปิดเผยว่า การประชุมของทางกระทรวงการคลังวันนี้ (7 มี.ค.) จะต้องได้ข้อสรุปการเรียกเก็บภาษีจาก  นายทักษิณ ชินวัตร อดีตนายกรัฐมนตรี  จากกรณีการขายหุ้น บมจ.อินทัช (INTUCH) หรือเดิมคือ บมจ.ชินคอร์ปอเรชั่น (SHIN) ให้แก่บริษัทเทมาเส็ก โฮลดิ้งส์ (พีทีอี) จำกัด ผ่านบริษัท ซีดาร์ โฮลดิ้งส์

โดยรวมเป็นเงินการซื้อหุ้นกว่า 73,000 ล้านบาท เพื่อประเมินมูลค่าภาษีประมาณ 16,000 ล้านบาท จากกำหนดเดิมสิ้นสุดอายุความในวันที่ 31 มี.ค.60 ทั้งนี้ ไม่ได้สั่งการใดเป็นพิเศษ โดยให้คณะกรรมการตรวจสอบตามข้อมูลและข้อกฎหมาย พร้อมมั่นใจมีหลักฐานข้อมูลเพียงพอ
อย่างไรก็ตามสาเหตุที่มาดำเนินการในช่วงใกล้หมดอายุคดีความ เพราะก่อนหน้านี้คาดว่าจะแล้วเสร็จในชั้นกรมสรรพากร แต่ทางรัฐมนตรีว่าการกระทรวงการคลังในขณะนั้นเห็นว่ายังไม่หมดอายุความจึงให้นำมาพิจารณาอีกรอบ ซึ่งข้อสรุปในวันนี้จะได้นำส่งให้สำนักงานตรวจเงินแผ่นดิน หรือ สตง. ดำเนินการต่อเพื่อเรียกเก็บภาษีประมาณ 16,000 ล้านบาท
