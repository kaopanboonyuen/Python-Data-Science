ช่วงนี้เรียกได้ว่าเป็นช่วงแห่ง ‘ ฤดูผลไม้หน้าร้อน ‘ ซึ่งมีผลไม้หลากหลายชนิดต่างทยอยออกผลมาสู่ตลาด และส่งต่อถึงมือผู้บริโภคให้ได้ลองลิ้มชิมรสชาติของผลไม้ไทยที่มีเอกลักษณ์ในตัว จนเป็นที่ติดอกติดใจทั้งคนไทยและชาวต่างชาติอย่างมาก
และผลไม้ที่จะกล่าวถึงไม่ได้ในช่วงหน้าร้อนนี้คงหนีไม่พ้น ‘ มะม่วง ‘ ยิ่งเป็นมะม่วงสุกมีรสชาติหวานหอม และรับประทานคู่กับข้าวเหนียวมูลก็ยิ่งเข้ากันดี ซึ่งมะม่วงนั้นก็มีหลากหลายชนิดและมีการเพาะปลูกทั่วประเทศไทย จนเกษตรกรหลายรายหันมาทำขยายกิ่งพันธุ์เพื่อจำหน่าย ทั้งนำไปปลูกเพื่อหวังผลผลิต หรือนำไปใช้ในการจัดสวนก็ดีเช่นกัน

วันนี้  MThaiNews  ในช่วง ‘ เกษตรสร้างรายได้ ‘ จะขอพาทุกท่านไปพบกับคุณนิธิศธน จิตรพรทรัพย์ หรือคุณซี อดีตทำงานด้านวิศวกร ให้กับบริษัทเอกชน และคุณสุวารี สุขจั่น หรือคุณฝน อดีตทำงานด้านสถาปัตย์ สองคู่รักเมืองนนท์ที่ยอมลาออกจากงานเพื่อมาทำงานด้านเกษตรอย่างเติมตัว ปัจจุบันเป็นเจ้าของ ‘บัวทองธานีพันธุ์ไม้’ ตั้งอยู่ที่เรือนทิพย์พิมาน ต.เสาธงหิน อ.บางใหญ่ จ.นนทบุรี
โดยคุณซี ได้เปิดเผยว่าแต่เดิมตนและภรรยาต่างคนต่างทำงานประจำทั้งคู่ แต่ด้วยความจำเจกับงานประจำที่ทำอยู่ทุกวัน อีกทั้งไม่สามารถเก็บเงินได้เท่าที่ควร เนื่องจากที่ทำงานอยู่ไกลประกอบกับค่าใช้จ่ายในแต่ละวันค่อนข้างสูง จึงตัดสินใจออกจากงานประจำ เพื่อมาหางานอิสระทำ โดยได้รับโอกาสจาก ดร.ไพโรจน์ สุขจั่น ส.จ.เมืองนนท์ ซึ่งมีศักดิ์เป็นลุงของคุณฝน ได้หยิบยื่นโอกาสในการก้าวสู่อาชีพเกษตรกรอย่างเต็มตัว
ในช่วงแรกที่เข้ามาทำต้องใช้เวลาเรียนรู้อย่างมาก เนื่องจากไม่มีความรู้ด้านการเกษตรเลยแม้แต่น้อย ต้องอาศัยครูพักลักจำจากคนงานภายในสวน และศึกษาจากผู้ชำนาญการในการทำกิ่งพันธุ์ ส่วนสาเหตุที่มาเพาะกิ่งพันธุ์จำหน่ายนั้น เนื่องจากเป็นการสร้างรายได้ที่ไม่ต้องใช้เวลามากนัก หากเปรียบเทียบกับการเพาะมะม่วงเพื่อหวังผลผลิตจำหน่ายอาจต้องใช้เวลาหลายเดือน อีกทั้งการเพาะกิ่งพันธุ์มะม่วงยังเป็นการอนุรักษ์สายพันธุ์มะม่วงโบราณไปในตัวด้วยเช่นกัน ซึ่งปัจจุบันมีลูกค้าให้ความสนใจอย่างต่อเนื่องในการนำไปเพาะปลูก ทั้งแบบนำไปจัดสวน และนำไปทำเป็นสวนมะม่วงอย่างเต็มตัว
ปัจจุบันที่สวนของคุณซีและคุณฝน มีกิ่งพันธุ์มะม่วงกว่า 50 สายพันธุ์ ซึ่งมีทั้งพันธุ์ไทยและต่างประเทศ โดยเฉพาะ ‘มะม่วงยายกล่ำ’ ซึ่งเป็นมะม่วงดั่งเดิมของจังหวัดนนทบุรี ซึ่งหลังน้ำท่วมปี 54 เป็นต้นมา สายพันธุ์นี้เริ่มจะหายากมากขึ้น โดยจุดเด่นของมะม่วงยายกล่ำสุกจะมีความหวาน เนื้อเนียน ไม่มีเสี้ยน และเป็นสายพันธุ์โบราณตั้งแต่สมัยรัชกาลที่ 4 แล้ว

ส่วนช่องทางการตลาดในปัจจุบันมาจากทางเฟซบุ๊กจนมีคนสนใจมากขึ้น และเข้ามาชมที่สวนโดยตรง สำหรับกิ่งพันธุ์มะม่วงที่สวนของคุณซีและคุณฝนจำหน่ายอยู่นั้น มีราคาตั้งแต่ 100 บาทไปจนถึงหลัก 1,500 บาท ซึ่งก็ขึ้นอยู่กับสายพันธุ์ที่ลูกค้าสนใจ ปัจจุบันมีกลุ่มลูกค้าจากประเทศเพื่อนบ้านให้ความสนใจอย่างมาก ส่วนรายได้จากการขายกิ่งพันธุ์มะม่วงนั้นเฉลี่ยนเดือนละ 100,000 บาทเลยทีเดียว ซึ่งอนาคตเตรียมวางแผนแปรรูปมะม่วงเพื่อเพิ่มมูลค่าสินค้า โดยใช้ผลผลิตจากภายในสวนของตนเอง
สำหรับใครที่สนใจอยากศึกษาการทำกิ่งพันธุ์มะม่วง หรือสนใจเลือกซื้อกิ่งพันธุ์มะม่วงหลากชนิดสามารถไปได้ที่ บัวทองพันธุ์ไม้ ตั้งอยู่ภายในเรือนทิพย์พิมาน ต.เสาธงหิน อ.บางใหญ่ จ.นนทบุรี หรือโทรสอบถามได้ที่เบอร์ 081-286-9123 (คุณซี)
เรื่อง/ภาพ  ธเนตร พุทธิตระกูล







