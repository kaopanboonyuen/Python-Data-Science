แม่บ้านใช้เวลาว่างเลี้ยง ‘จิ้งหรีด’ ขายเสริมรายได้กำไรงาม ผลตอบรับดี นำไปแปรรูป ทำน้ำพริกจิ้งหรีด จิ้งหรีดอบ ยำจิ้งหรีด คิดสูตรเอง
วันที่ 12 มีนาคม 2562 ผู้สื่อข่าวรายงานว่า ที่บ้านเลขที่ 200 ม.4 บ้านป่ากอ ต.คลองชีล้อม จ.ตรัง น.ส.ภัทราภรณ์ ศรีปราง อายุ 45 ปี แม่บ้านหันมาเป็นเกษตรกรเลี้ยงจิ้งหรีด กล่าวว่า ตนเองเป็นแม่บ้าน ได้ดูรายการทีวีรายการหนึ่งก็ได้เก็บเบอร์ไว้แล้วหลังจากนั้นไลน์ก็เด้งขึ้นมา และถามว่าตนเองสนใจไหม

ซึ่งในตอนแรกเขาบอกว่าเป็นแม่บ้านเหมือนกันเลี้ยงมาแล้ว 3 ปี หลังจากที่ได้คุยทำให้ตนเองตัดสินใจเลี้ยงเลย ซึ่งต้นทุนในการเลี้ยงก็ไม่เยอะมาก ออกเฉพาะค่าไข่จิ้งหรีดที่ต้องซื้อในตอนแรก ตอนหลังเราสามารถเลี้ยงเพาะฟักได้เอง ราคาขันละ 50 บาท ซื้อ 10 ขันแถม 2 ขัน โดยซื้อมาจากจังหวัดสิงห์บุรี และตนเองก็ได้เดินทางไปดูที่ฟาร์มด้วยตัวเองอีกด้วย และกลับมาจัดทำที่เลี้ยงเอง
โดยจะนำไข่มาฟักในลังที่เตรียมไว้ ประมาณ 1 สัปดาห์ ไข่ก็จะแตกออกมาเป็นตัวเล็กๆ ระยะแตกไข่เลี้ยงประมาณ 40-45 วัน ก็จะโตเต็มวัย จิ้งหรีดก็จะส่งเสียงร้อง ก็ได้ปล่อยจิ้งหรีดให้วางไข่ ก็จะวางรางไข่ไว้ให้ โดยราคาขายตัวเต็มวัยกิโลกรัมละ 200 บาท ส่วนสะดิ้ง ราคาขายอยู่ที่ กิโลกรัมละ 300 บาท เนื่องจากระยะเวลาที่เลี้ยงจะยาวกว่า
ส่วนการเลี้ยงจิ้งหรีด เลี้ยงง่ายเราเป็นแม่บ้านก็ดูแลคอยดูอาการ ดูนิสัย ว่าเป็นอย่างไรบ้าง อากาศร้อน อากาศเย็นเป็นอย่างไร โดยจะให้อาหาร ให้น้ำ ในช่วงเช้า เป็นอาหารจิ้งหรีด หรือใช้อาหารไก่ อาหารนกกระทาก็ได้ แต่บ้านเราอาหารจิ้งหรีดไม่ค่อยมี ก็ต้องดัดแปลง โดยจะให้ผัก ให้หญ้า ไปเก็บหญ้ามาจากในสวนยางพารา แต่เราต้องรู้ว่าปลอดภัยจากสารพิษ ไม่ใช่ว่าเราไปซื้อผักในตลาดมาใส่ให้เขาก็ไม่ได้ เพราะจิ้งหรีดกินแล้วต้องปลอดภัยจากสารพิษ 100 เปอร์เซ็นต์ด้วย เหมือนต้นไม้ที่เราปลูก เราให้เค้ากินได้เพราะปลอดจากสารพิษแน่นอน
ตอนนี้ตนเองได้เลี้ยงจิ้งหรีดเข้ารุ่นที่ 3 แล้ว ผลตอบรับดี และตนเองก็นำไปแปรรูปด้วย นำไปทำน้ำพริกจิ้งหรีด จิ้งหรีดอบ ยำจิ้งหรีด ทำเองจะทำขายในตลาด น้ำพริก กระปุกละ 35 บาท 3 กระปุก 100 บาท จิ้งหรีดอบสมุนไพร กระปุกละ 50 บาท คิดสูตรเอง และยำจิ้งหรีด ในส่วนของรสชาติหากกินจิ้งหรีดต้มทั่วไปก็จะมีรสชาติมัน มีโปรตีนสูง หากเป็นยำก็จะออกมันๆเปรี้ยวๆหวานๆเล็กน้อย และมีความแซบนิดหน่อยในตัวอีกด้วย ซึ่งตอนนี้ยังเพิ่งเริ่มทำตามออเดอร์ที่สั่ง และขายสดๆ และต้มจิ้งหรีดโตเต็มวัย ครึ่งกิโลกรัมละ 100 บาท ในส่วนของรายได้ภายใน 40 วัน จะขายได้ถึง 15-20 กิโลกรัมเลยทีเดียวหากสนใจสามารถติดต่อได้ที่ 093 66499599
