ชาวบ้านในพะเยาผลิต “ครกหิน” ที่ทำด้วยมือ ซึ่งเป็นอาชีพดั้งเดิมมานานนับหลายสิบปี สร้างรายได้ให้เป็นอย่างดี
นางวราภรณ์ พรหมเสน พร้อมกับสามี ช่าวบ้านในนพื้นที่ บ้านงิ้ว หมู่ที่ 6 ตำบลบ้านสาง อำเภอเมืองพะเยา พาผู้สื่อข่าวดูการผลิต “ครกหิน” ที่ทำด้วยมือและทำด้วยเครื่องจักร หลังจากที่เขาและสามีหันมาทำอาชีพครกหินจำหน่าย เมื่อ 5-6 ปีที่ผ่านมา
โดยนางวราภรณ์ เล่าว่า ในหมู่บ้านแห่งนี้ ซึ่งเป็นแหล่งผลิตครกหินที่ขึ้นชื่อของจังหวัดมาเป็นระยะเวลานานหลายสิบปี และมักจะมีผู้คนจากทั่วประเทศไทยเดินทางมารับซื้อกันอย่างต่อเนื่อง ตนเองจึงได้หันมาทำอาชีพดังกล่าว โดยได้รับหินมาจากดอยโตน ซึ่งอยู่ในพื้นที่ตำบลแม่กา อำเภอเมืองพะเยา ซึ่งเป็นแหล่งหินชั้นดีของจังหวัด

โดยจะผลิตทั้งครกหินที่ทำด้วยมือ หรือครกหินโบราณ และครกหินที่ทำด้วยเครื่อง ซึ่งในแต่ละวันสามารถผลิตได้ 40-50 ลูก และจะมีลูกค้าที่เป็นพ่อค้าเดินทางมารับซื้ออย่างต่อเนื่อง โดยอิตย์หนึ่งสามารถส่งขายได้ 200-300 ลูก
ซึ่งราคาเริ่มต้นสำหรับครกลูกเล็ก จะส่งที่ 100 บาท เบอร์ 5 จะส่งที่ 120 บาท เบอร์ 6 อยู่ที่ 140 บาท เบอร์ 7 อยู่ที่ 150 บาท และขนาดใหญ่ที่สุดเป็นเบอร์ 9 จะส่งที่ 200 บาทต่อลูก ซึ่งในแต่ละวันจะสมารถผลิตและจำหน่ายครกได้ตลอด โดยจะมีพ่อค้าเดินทางมารับซื้อถึงที่บ้าน

สำหรับครกหินของหมู่บ้านงิ้ว ถือว่าเป็นแหล่งผลิตครกหินที่มีคุณภาพ วัตถุดิบคือหินที่แข็งแกร่ง สามารถใช้งานได้ทนทาน นอกจากนี้ฝีมือในการผลิตครกหินของชาวบ้านที่นี่ ที่สืบทอดกันมาหลายชั่วอายุคน ยังคงมีความสวยงาม และเป็นเอกลักษณ์ของครกหินพะเยาที่เป็นที่ต้องการของตลาด
โดยผู้สนใจติดต่อสอบถามได้ที่ นางวราภรณ์ พรหมเสน บ้านงิ้ว หมู่ที่ 6 ตำบลบ้านสาง อำเภอเมืองพะเยา โทร 062-4985104
