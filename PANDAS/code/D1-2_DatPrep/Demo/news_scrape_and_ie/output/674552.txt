วันที่ 26 กันยายน 2561 ที่ร้านไทยกันเองหีบศพ ตลาดอมรมาร์เก็ต หมู่ที่ 6 ต.โพนางดำออก อ.สรรพยา จ.ชัยนาท ซึ่งมีคุณจรรยา ปัญญาไพศาลกิจ หรือ คุณหยก สาวสวยอายุ 38 ปี เป็นเจ้าของกิจการ ซึ่งที่แห่งนี้มีสินค้าที่น่าสนใจเป็นที่ฮือฮาของลูกค้าในละแวกนี้ ก็คือไอเดียในการนำเอาเครื่องครัวและเครื่องใช้ไฟฟ้ามาทำเป็นพวงหรีด ที่มีทั้งความสวยงามและสามารถนำไปใช้งานได้จริง

โดย คุณหยก เล่าให้ฟังว่า ไอเดียนี้เริ่มขึ้นเมื่อประมาณ 3 ปีก่อน ที่สังเกตุว่าตามงานศพจะมีพวงหรีดที่ทำจากดอกไม้สดจำนวนมาก ซึ่งสร้างภาระของวัดในการกำจัดขยะหลังงานศพ และแต่ละพวงก็มีราคาสูง แต่ใช้งานเพียงแค่เอามาตั้งโชว์ ซึ่งดูจะไม่คุ้มกับเงินที่เสียไป
จึงมาคิดว่าอะไรบ้างที่เอามาทำพวงหรีดแล้วทางวัดยังสามารถนำมาใช้ประโยชน์ได้อีก จึงเริ่มนำเอาเครื่องครัวทั้งจาน ช้อน ถ้วย ชาม มาทำพวงหรีด เพราะสิ่งของเหล่านี้หลังงานศพทางวัดยังนำมาใช้งานได้ และพวงหรีดเครื่องครัวก็ได้รับเสียงตอบรับจากลูกค้าดีมาก
ต่อมาจึงต่อยอดนำเครื่องใช้ไฟฟ้ามาใส่ในพวงหรีดบ้าง แรกๆ ก็เป็นพัดลม ซึ่งลูกค้าก็ชื่นชอบอย่างมากเช่นกัน จึงขยายประเภทเครื่องใช้ไฟฟ้า โดยเพิ่มเอากาน้ำร้อน เครื่องปั่นอาหาร นาฬิกา หรือแม้กระทั่งหม้อหุงข้าวขนาดใหญ่สำหรับโรงครัว ซึ่งก็มีลูกค้าสั่งทำเช่นกัน
ด้านราคาของพวงหรีดเครื่องครัว-เครื่องใช้ไฟฟ้าของคุณหยก จะมีราคาขายตั้งแต่ 590-3,500 บาท และแบบสั่งทำพิเศษราคาก็จะคิดตามราคาสินค้าที่เลือกใช้ ซึ่งใครที่จะนำไอเดียของคุณหยกไปประยุกต์ใช้ เธอเองก็บอกว่าไม่หวง หรือจะมาชมงานที่ร้านของเธอก็ยินดีให้คำปรึกษา
