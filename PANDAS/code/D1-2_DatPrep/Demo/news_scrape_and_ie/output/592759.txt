กรมธนารักษ์  เร่งผลิตเหรียญที่ระลึก ในโอกาสพระราชพิธีถวายพระเพลิงพระบรมศพ ร.9 คาดเปิดแลกได้ก่อนกำหนด ขณะที่เตรียมผลิตเหรียญกษาปณ์ รัชกาลที่ 10 ปีหน้า
นายพชร อนันตศิลป์ อธิบดีกรมธนารักษ์ กล่าวว่า ขณะนี้อยู่ระหว่างการรวบรวมจำนวนประชาชนจองซื้อเหรียญที่ระลึก ในโอกาสพระราชพิธีถวายพระเพลิงพระบรมศพ พระบาทสมเด็จพระปรมินทรมหาภูมิพลอดุลยเดช บรมนาถบพิตร พร้อมได้เร่งการผลิตเต็มกำลัง ซึ่งสามารถผลิตเหรียญได้ประมาณ ร้อยละ 30 ของยอดจองทั้งหมดแล้ว จึงทำให้มั่นใจจะผลิตได้ครบภายในปีนี้ และคาดว่าจะเปิดจ่ายแลกได้เร็วกว่าแผนที่กำหนดวันที่ 29 มกราคม 2561
สำหรับประชาชนสามารถทยอยรับเหรียญได้ที่จุดที่ทำการจอง ยกเว้นเหรียญทองแดง ที่ต้องมารับที่กรมธนารักษ์ ซอยอารีย์ และธนารักษ์จังหวัดเท่านั้น โดยรับได้ตั้งแต่เดือนกรกฎาคม 2561 เป็นต้นไป
ส่วนการจัดทำเหรียญกษาปณ์ ในรัชกาลที่ 10 อธิบดีกรมธนารักษ์ ระบุว่า อยู่ระหว่างจัดทำกฎกระทรวง ตาม พ.ร.บ.เงินตรา พ.ศ.2501 เพื่อเสนอให้คณะรัฐมนตรีอนุมัติการผลิตเหรียญหมุนเวียน 9 ชนิด ตั้งแต่เหรียญ 10 บาท จนถึง 1 สตางค์ และประชาชนยังสามารถใช้ควบคู่ไปกับเหรียญรัชกาล 9 ซึ่งจะค่อยๆ หายไป ตามรอบการใช้งานประมาณ 5 – 10 ปี พร้อมคาดว่าการผลิตเหรียญใหม่ จะเริ่มในปีงบประมาณ 2561
อย่างไรก็ตาม ในการจัดทำเหรียญ 1 สตางค์ จะมีจำนวนไม่มากเท่ากับเหรียญชนิดอื่น เพราะต้นทุนการผลิตสูง แต่จะต้องผลิตให้ครบตามกฎหมาย และคาดว่าจะได้รับความสนใจจากประชาชน เพราะเป็นเหรียญที่คนไทยหลายคน ไม่เคยเห็นมาก่อน
