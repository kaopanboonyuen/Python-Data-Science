สาวสุรินทร์จบบัญชี ม.เกษตร ไอเดียเจ๋ง ผุดร้านขายยีนส์ เดลิเวอร์รี่ สินค้าใหม่ จากโรงงาน กำไรงามกว่าเดือนละ 100,000 บาท
รถยนต์กะบะ สีสันสดใส ขนาดกะทัดรัด และน่ารัก สะดุดตา สำหรับผู้คนที่ขับรถสัญจรผ่านไป-มาริมถนน 226 สุรินทร์-ลำชี  ต.ในเมือง อ.เมือง จ.สุรินทร์ เลยสี่แยกต้นโพธิ์ มาประมาณ 200 เมตร เปิดขาย สินค้าส่งออกจากโรงงาน กางเกงยีนส์แฟชั่นราคาถูก มีให้เลือกมากมาย ทั้ง ขาสั้น ขายาว เป็นสินค้าใหม่ เกรดพรีเมียม ส่งออกต่างประเทศ เริ่มต้นเพียง 80 บาท แพงสุดแค่ 170 บาท เท่านั้นเอง
โดยมี นางสาวดวงใจ ธรรมรังสี อายุ 30 ปี อยู่บ้านเลขที่ 869 ถนนสุรินทร์-ลำชี ต.ในเมือง อ.เมือง จ.สุรินทร์  เป็นเจ้าของร้านยีนส์ เดลิเวอร์รี่ ซึ่งเรียนจบปริญญาตรี เอกบัญชี จากมหาวิทยาลัยเกษตรศาสตร์ แต่กลับมีใจรักการค้าขาย และขายสินค้ามาสารพัด ตั้งแต่ กาแฟ เครื่องสำอาง เสื้อผ้าแฟชั่น จนมาผุดไอเดียสุดเจ๋งเปิดร้านขายยีนส์ เดลิเวอร์รี่ เจ้าแรก ของ จ.สุรินทร์ จำหน่ายทั้ง ปลีก และ ส่ง สร้างรายได้เดือนละกว่า 100,000 บาท
