วันนี้  MThaiNews  ในช่วง ‘ เกษตรสร้างรายได้ ‘ ขอพาทุกท่านไปพบกับคุณมาลัย มณีดำ อายุ 58 ปี เจ้าของ ‘ สวนมาลัยบัววิคตอเรีย ‘ พื้นประมาณ 2 ไร่ ตั้งอยู่ ต.ละหาร อ.บางบัวทอง จ.นนทบุรี ซึ่งเป็นสวนจำหน่ายบัววิคตอเรีย หรืออีกชื่อหนึ่งเรื่องว่า ‘ บัวกระด้ง ‘ จากความชอบในวัยเด็กสู่การสร้างอาชีพในเชิงเกษตรท่องเที่ยว ณ ปัจจุบัน

โดยคุณมาลัย เปิดเผยว่าส่วนตัวแล้วเป็นคนที่ชื่นชอบการปลูกต้นไม้ และในตอนเด็กๆ ได้นั่งรถไปกับคุณแม่ผ่านสวนจิตรลดา แล้วสังเกตเห็นสระน้ำภายในสวนมีใบบัวแปลกประหลาดซึ่งไม่เคยพบเห็นมาก่อน จึงถามคุณแม่ว่าคือบัวอะไรซึ่งก็ได้คำตอบว่า เป็น ‘ บัวกระด้ง ‘ นั้นจึงเป็นสิ่งที่ฝังใจมาตั้งแต่เด็ก และเป็นจุดเริ่มต้นที่สำคัญสู่การเพาะเลี้ยงบัวกระด้ง
และในปี 2541 เป็นวัยที่สามารถหาเงินด้วยตัวเองได้แล้ว มีโอกาสได้ไปเดินชมงานจำหน่ายพืชพรรณไม้แล้วเห็นต้นกล้าบัวกระด้ง วางจำหน่ายอยู่จึงอยากรำลึกความหลังในวัยเยาว์ จึงสั่งซื้อมาในราคาต้นละ 1,200 บาท ก็นำมาลงปลูกภายในบ่อบริเวณรอบบ้านของตนเอง โดยภายในบ่อได้ปล่อยลูกปลาแรดลงไปเลี้ยงควบคู่กันด้วย
โดยได้เลี้ยงมาเรื่อยๆ จนบัวกระด้งใหญ่ขึ้นและเกิดความสงสัยเนื่องจากพบว่าบัวกระด้งที่เลี้ยงไว้ไม่มีการแตกหน่อหรือมีเมล็ด จนมาทราบสาเหตุเป็นเพราะปลาแรดที่เลี้ยงไว้มันกัดกินเมล็ดบัวจนหมดทำให้บัวไม่สามารถขยายพันธุ์ได้ จึงนำปลาออกจากบ่อหลังจากนั้นก็เริ่มมีเมล็ดให้เก็บ ซึ่งจะใช้เวลาจากเริ่มมีดอกจนสามารถเก็บเมล็ดได้ใช้ระยะเวลาประมาณ 3 เดือน สามารถเก็บได้ตั้งแต่ช่วง มี.ค.-พ.ค. โดยจะให้เมล็ดเพียงปีละ 1 ครั้งเท่านั้น
ภายหลังเริ่มขยายพันธุ์ได้มากขึ้นจึงตัดสินใจนำต้นกล้าบัวกระด้งไปฝากขายตามร้านขายต้นไม้ต่างๆ ในพื้นที่เมื่อช่วงปี 2544 แต่ในขณะนั้นการเลี้ยงบัวกระด้งยังไม่ค่อยเป็นที่รู้จักกันมากเท่าไร เนื่องจากเป็นบัวที่มีราคาแพงและใช้พื้นที่ปลูกค่อนข้างเยอะ จนเมื่อปี 2556 เป็นที่ฮือฮาที่สุดคือมีการเผยแพร่รูปภาพในโลกออนไลน์เป็นคนลงไปยืนบนใบบัวได้ จนเป็นที่รู้จักไปทั่วประเทศ ทางจังหวัดก็ได้เข้ามาร่วมส่งเสริมให้เป็นสวนบัวกระด้งแบบท่องเที่ยวเชิงเกษตร
คุณมาลัย เปิดเผยอีกว่าการเลี้ยงบัววิคตอเรียหรือบัวกระด้งนั้นไม่ยุ่งยากอย่างที่คิดเลย เนื่องจากสามารถปล่อยไว้ในบ่อหรือสระน้ำ โดยจะเสริมปุ๋ยเป็นธาตุอาหารอย่างน้อยเดือนละ 1 ครั้ง สูตรเสมอหรือ 16-16 โดยไม่ใช่สารเคมีแต่อย่างใด จากเมล็ดเป็นต้นกล้าที่สามารถจำหน่ายได้จะใช้ระยะเวลาประมาณ 3 เดือน ส่วนเรื่องโรคแมลงที่พบได้บ่อยคือเพลี้ย โรครากเน่า วิธีป้องกันคือเมื่อพบเห็นว่าต้นบัวติดโรคให้ถอนทิ้งทันทีเพื่อไม่ให้ลุกลามไปยังต้นอื่นๆ
ในส่วนของราคาที่จำหน่ายจะขายตามความยาวของใบบัวเริ่มที่เมตรละ 5,000 บาท พร้อมจำหน่ายทั้งแบบเป็นเมล็ดราคาอยู่ที่ เมล็ดละ 10 บาท และยังมีแบบต้นกล้าที่ลงปลูกในกระถ่างราคาอยู่ที่ 500 บาท ซึ่งในแต่ละรอบจำหน่ายก็จะมีลูกจากทั่วประเทศโทรสั่งจองล่วงหน้าจนผลิตแทบไม่ทัน สามารถสร้างรายได้ประมาณเดือนละ 20,000-30,000 บาท แล้วแต่ออร์เดอร์ที่ส่งจองเข้ามา ซึ่งบางเดือนทะลุหลักแสนบาทเลยทีเดียว
สำหรับใครที่สนใจอยากเข้าไปศึกษาเยี่ยมชมทั้งแบบหมู่ขณะหรือแบบครอบครัว หรือสนใจอยากเลือกซื้อต้นพันธุ์บัวกระด้ง สามารถไปได้ที่ ‘สวนมาลัยบัววิคตอเรีย’ ต.ละหาร อ.บางบัวทอง จ.นนทบุรี หรือโทรศัพท์สอบถามได้ที่เบอร์ 089-0572289 (คุณมาลัย)
ธเนตร พุทธิตระกูล รายงาน/ภาพ











