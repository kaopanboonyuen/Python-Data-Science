กระทรวงการคลัง พร้อมเปิดลงทะเบียน  ‘ผู้มีรายได้น้อย’  รอบ 2 เดือน เม.ย. – พ.ค. ชี้ ผู้ที่เคยลงทะเบียนแล้ว ต้องลงทะเบียนอีกรอบ
นายสมชัย สัจจพงษ์ ปลัดกระทรวงการคลัง  กล่าวในงานแสดงการเงินการลงทุนยุคเทคโนโลยีดิจิทัล ปีที่ 2 หรืองาน Money 360 องศา ถึงการเปิดลงทะเบียนผู้มีรายได้น้อย ว่า ทางรัฐบาลจะเปิดให้ลงทะเบียนประชาชนผู้มีรายได้น้อย รอบ 2 ในวันที่ 3 เมษายน – 15 พฤษภาคม 2560 นี้

โดยจะเปิดลงทะเบียนเพิ่ม 2 ช่องทาง คือ ผ่านคลังจังหวัด และสำนักงานเขตในกรุงเทพฯ พร้อมกับธนาคารของรัฐ 3 แห่ง คือ ธนาคารกรุงไทย ธนาคารออมสิน และธนาคารเพื่อการเกษตรและสหกรณ์การเกษตร (ธ.ก.ส.) สำหรับผู้ที่เคยลงทะเบียนแล้วในรอบแรกแล้ว ต้องมาลงทะเบียนใหม่
ส่วนผู้ที่ยังไม่เคยลงทะเบียน สามารถมาลงทะเบียนในรอบดังกล่าวได้ โดยใช้คุณสมบัติของรายได้ตามหลักการเดิม นอกจากนี้ สำหรับผู้พิการ รวมทั้งผู้สูงอายุ ต้องมาลงทะเบียนด้วยเช่นกัน ซึ่งสามารถประสานผ่านกระทรวงมหาดไทยได้
