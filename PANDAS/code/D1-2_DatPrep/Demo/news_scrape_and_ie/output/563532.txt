นักวิเคราะห์ มอง ตลาดหุ้นไทยยังผันผวน มีโอกาสปรับลงตามตลาดต่างประเทศในกรอบจำกัด คาดเริ่มดีขึ้น หลัง ครม. เห็นชอบการปรับร่างทีโออาร์ใหม่รถไฟทางคู่ 5 เส้นทาง
นักวิเคราะห์  บล.ไอร่า  เปิดเผยแนวโน้มการลงทุนในตลาดหุ้นไทยวันนี้ (12 พค.) ว่า แนวโน้มตลาดหุ้นไทยยังผันผวนคาดมีโอกาสปรับลงตามตลาดต่างประเทศส่วนใหญ่ แต่เป็นไปในกรอบจำกัด หลังดัชนีบ้านเราลดลงวานนี้ สวนทางกับตลาดภูมิภาค ขณะที่ยังไม่มีปัจจัยชี้นำใหม่ๆ แต่ภายใต้ปัจจัยเดิมยังมีทั้ง + / – โดยน้ำหนักจากประเด็นในประเทศคาดยังเป็นบวก โดยเฉพาะ Fund Flow จากแรงซื้อของต่างชาติในช่วงสัปดาห์ที่ผ่านมา และราคาน้ำมันที่ฟื้นตัวต่อเนื่อง คาดทำให้มีแรงเก็งกำไรกลับเข้ามาในกลุ่มพลังงาน

อย่างไรก็ตามยังถูกกดดันจากประเด็นความไม่แน่นอนทางการเมืองของสหรัฐฯ ที่อาจส่งผลกระทบต่อนโยบายแผนกระตุ้นเศรษฐกิจของสหรัฐฯ รวมถึฝ ความกังวลต่อการพิจารณาขึ้นอัตราดอกเบี้ยในรอบการประชุม 13 – 14/6/60 และอยู่ในช่วงการทยอยประกาศผลการดำเนินงาน จนถึงต้นสัปดาห์หน้า แนะระวังแรงขายทำกำไร (Sell on Fact) หลังช่วงการประกาศงบฯ
ส่วนทางด้านปัจจัยกดดันจากความไม่แน่นอนในการเปิดประมูลของภาครัฐ ซึ่งส่งผลต่อหุ้นกลุ่มรับเหมาก่อสร้าง คาดเริ่มมีสัญญาณที่ดีขึ้น หลัง ครม. เห็นชอบประเด็นการปรับร่างทีโออาร์ใหม่สำหรับรถไฟทางคู่ 5 เส้นทาง และแนะให้จัดทำร่าง TOR ใหม่ เสร็จภายใน 3 เดือน คาดมีความเป็นไปได้ที่จะเปิดประมูลในช่วง 2H/60
