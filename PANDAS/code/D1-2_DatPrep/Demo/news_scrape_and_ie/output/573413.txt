ประชาธิปัตย์  ยื่นหนังสือถึงนายกฯ แนะแนวทางแก้วิกฤตราคายางตกต่ำ ชี้ เร่งรัดให้หน่วยงานของรัฐนำ  ‘ยางพารา’  ไปแปรรูปเพื่อใช้ในประเทศมากขึ้น
นายจุติ ไกรฤกษ์ เลขาธิการพรรคประชาธิปัตย์ นายนิพิฏฐ์ อินทรสมบัติ รองหัวหน้าพรรคประชาธิปัตย์ และนายสาธิต ปิตุเตชะ รองหัวหน้าพรรคประชาธิปัตย์ พร้อมด้วย อดีต ส.ส.ของพรรคประชาธิปัตย์จากพื้นที่ต่างๆ ทั่วประเทศ เดินทางเข้ายื่นหนังสือถึง พล.อ.ประยุทธ์ จันทร์โอชา นายกรัฐมนตรี และหัวหน้าคณะรักษาความสงบแห่งชาติ หรือ คสช. ผ่านนายออมสิน ชีวะพฤกษ์ รัฐมนตรีประจำสำนักนายกรัฐมนตรี เพื่อให้รัฐบาลเร่งแก้ไขปัญหาวิกฤตราคายางพาราตกต่ำที่ส่งผลกระทบต่อเศรษฐกิจโดยรวมของประเทศ
ทั้งนี้ ยังได้เรียกร้องให้รัฐบาลใช้การบริหารตลาด โดยประกาศว่าจะไม่ขายยางพาราในสต๊อก และให้นำมาใช้ภายในประเทศเท่านั้น พร้อมทั้งเร่งรัดให้หน่วยงานของรัฐนำยางพาราไปแปรรูปในประเทศมากขึ้น โดยให้แต่ละหน่วยงานแจ้งตัวเลขการใช้ยางพาราต่อรัฐบาลทุก 4 เดือน
รวมถึงจัดตั้งบริษัทจำกัดหรือบริษัทมหาชนจำกัดประกอบธุรกิจเกี่ยวกับยางพารา เพื่อป้องกันมิให้ตั้งราคาซื้อขายแสวงกำไรเกินควร ตลอดจนประสานความร่วมกับกลุ่มประเทศผู้ผลิตยางพารากลาง ได้แก่ ไทย มาเลเซีย และอินโดนีเซีย เพื่อกำหนดแผนการผลิตและจำหน่ายร่วมกัน
นอกจากนี้ ยังเรียกร้องให้นายกรัฐมนตรีใช้อำนาจตามมาตรา 44 ยกเลิกการนำเข้าข้าวสาลี ภายหลังจากรัฐบาลปล่อยการนำเข้าข้าวสาลีเพิ่มขึ้นอย่างต่อเนื่อง ส่งผลให้ราคาข้าวโพดเลี้ยงสัตว์และราคามันเส้นปรับตัวลดลงอย่างต่อเนื่อง

