ธ.ก.ส. คาดจะทยอยโอนเงินช่วย  น้ำท่วม  ครัวเรือนละ 3,000 บาท สัปดาห์นี้ พร้อมเตรียมเสนอบอร์ดปล่อยกู้ฉุกเฉินวงเงิน 1 หมื่นล้านบาท คิดดอกเบี้ย 0% 6 เดือน
นายสมบูรณ์ ดาศรี  ผู้อำนวยการฝ่ายกิจการนโยบายรัฐ ธนาคารเพื่อการเกษตร และสหกรณ์การเกษตร หรือ ธ.ก.ส. ได้กล่าวถึงมติคณะรัฐมนตรีเมื่อวันอังคารที่ผ่านมา ที่อนุมัติเงินช่วยเหลือเกษตรกรที่ประสบภัยน้ำท่วมครัวเรือนละ 3,000 บาท โดยระบุว่า ธนาคารฯพร้อมโอนเงินเข้าบัญชีผู้ประสบภัย ทั้งที่เป็นลูกค้าธนาคารและไม่ใช่ลูกค้าธนาคารภายในสัปดาห์นี้

รวมถึงเตรียมเสนอคณะกรรมการ ธนาคารฯ พิจารณามาตรการสินเชื่อฉุกเฉินบรรเทาความเดือดร้อนผู้ประสบภัยน้ำท่วม 44 จังหวัด ตามระดับความเสียหายที่ได้รับ วงเงิน 1 หมื่นล้านบาท โดยจะปล่อยกู้รายละไม่เกิน 5 หมื่นบาท คิดดอกเบี้ยร้อยละ 0 ต่อปี นาน 6 เดือน จากนั้นจะคิดดอกเบี้ย ร้อยละ 7 ต่อปี กำหนดชำระคืนภายใน 3 ปี
ส่วนการขอรับเงินเงินสินไหมจากการทำประกันภัยนาข้าว เกษตรกรที่ทำประกันภัย ต้องแจ้งความเสียหายกับเกษตรท้องที่ พร้อมกรอกแบบฟอร์ม เพื่อเข้าสู่กระบวนการประเมินความเสียหาย หากเอกสารครบถ้วน บริษัทประกัน จะสามารถจ่ายสินไหมตามเงื่อนไข สูงสุด ไร่ละ 1260 บาทได้ ภายใน 15 วัน
