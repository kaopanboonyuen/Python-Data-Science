รายงานข่าวแจ้งว่า วันนี้ (27 ต.ค. 60) สำนักงาน กรมสรรพากร  ได้ออกมาชี้แจงถึงกรณีที่มีข้อความส่งต่อในโลกออนไลน์จนเกิดเป็นกระแสวิพากษ์วิจารณ์อย่างกว้างขวาง ว่า กรมสรรพากรจะมีระบบจัดเก็บภาษีจากวัด และผู้ที่ทำบุญจะต้องถูก ภาษี หัก ณ ที่จ่ายด้วยนั้น ว่า เรื่องดังกล่าวไม่เป็นความจริง กรมสรรพากร ไม่มีนโยบายจัดเก็บภาษีจากวัดหรือศาสนสถานแต่อย่างใด รวมทั้งผู้ที่บริจาค ก็ไม่มีหน้าที่หักภาษี ณ ที่จ่าย
ส่วนระบบบริจาคอิเล็กทรอนิกส์ (e-Donation)  ที่กรมสรรพากรอยู่ระหว่างการพัฒนาขึ้นมานั้น เป็นระบบที่มีเพื่ออำนวยความสะดวกให้แก่ผู้บริจาคเงินให้แก่ศาสนสถาน โดยไม่ต้องเก็บหลักฐานการบริจาค ซึ่งจะทำให้ได้รับเงินคืนภาษีได้อย่างรวดเร็วขึ้นเท่านั้น และไม่เกี่ยวข้องกับการหักภาษี ณ ที่จ่าย แต่อย่างใด
