ดาวโจนส์ปิดบวก ขานรับหุ้นเทคโนฯพุ่ง, ข้อมูลเศรษฐกิจสดใส ขณะน้ำมันดิบ WTI ปิดลบ 33 เซนต์ ทองบวก
บรรยากาศการลงทุนในตลาดหุ้นสหรัฐเมื่อคืนที่ผ่านมา (27 ธ.ค.) ดาวโจนส์ปิดบวก โดยได้ปัจจัยหนุนจากการดีดตัวขึ้นของหุ้นกลุ่มเทคโนโลยี และข้อมูลเศรษฐกิจที่แข็งแกร่งของสหรัฐ ซึ่งรวมถึงดัชนีการทำสัญญาขายบ้านที่รอปิดการขาย อย่างไรก็ตาม วอลุ่มการซื้อขายบางเบา เนื่องจากนักลงทุนส่วนใหญ่ชะลอการซื้อขายในช่วงใกล้สิ้นปี
ดาวโจนส์ปิดที่ 24,774.30 จุด เพิ่มขึ้น 28.09 จุด 
Nasdaq ปิดที่ 6,939.34 จุด เพิ่มขึ้น 3.09 จุด 
S&P500 ปิดที่ 2,682.62 จุด เพิ่มขึ้น 2.12 จุด
ด้านสัญญาน้ำมันดิบเวสต์เท็กซัส (WTI) ตลาดนิวยอร์กปิดลบเมื่อคืนนี้เนื่องจากนักลงทุนเทขายทำกำไรหลังจากสัญญาน้ำมันพุ่งขึ้นแตะระดับสูงสุดในรอบกว่า 2 ปีเมื่อวันอังคารที่ผ่านมา อันเนื่องมาจากข่าวการลอบวางระเบิดท่อส่งน้ำมันในลิเบีย ขณะที่นักลงทุนจับตารายงานสต็อกน้ำมันดิบของสหรัฐซึ่งจะมีการเปิดเผยในวันนี้
สัญญาน้ำมันดิบ WTI ส่งมอบเดือนก.พ. ลดลง 33 เซนต์ ปิดที่ 59.64 ดอลลาร์/บาร์เรล 
สัญญาน้ำมันดิบเบรนท์ส่งมอบเดือนก.พ. ลดลง 58 เซนต์ ปิดที่ 66.44 ดอลลาร์/บาร์เรล
ส่วนสัญญาทองคำตลาด COMEX ส่งมอบเดือนก.พ. เพิ่มขึ้น 3.9 ดอลลาร์ ปิดที่ระดับ 1291.4 ดอลลาร์/ออนซ์
