กสทช. เตรียมเปิดประมูลคลื่น 900 MHz และ 1800 MHz หลังสิ้นสุดสัมปทาน 15 ก.ย.61
นายฐากร ตัณฑสิทธิ์ สำนักงานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ หรือ กสทช.เปิดเผยถึงหลักเกณฑ์การประมูลคลื่นความถี่ 900 MHz และ 1800 MHz รอบที่จะสิ้นสุดสัมปทานในวันที่ 15 กันยายน 2561 ว่า กสทช. เตรียมจัดประมูลคลื่นความถี่หลังจากสัมปทานระหว่าง บริษัท กสท โทรคมนาคม จำกัด และ บริษัทโทเทิ่ล แอ็คเซ็ส คอมมูนิเคชั่น จำกัด (มหาชน) หรือดีแทค ก่อนที่จะหมดอายุสัมปทานและเพื่อให้เกิดความต่อเนื่อง
สำหรับคลื่น 900 MHz จะจัดประมูล 1 ใบอนุญาต ขนาด 5 MHz ราคาเริ่มต้นประมูล 37,988 ล้านบาท อายุใบอนุญาต 15 ปี ส่วนคลื่น 1800 MHz จัดประมูล 3 ใบอนุญาต แถบคลื่น 15 MHz ต่อใบอนุญาต ราคาเริ่มต้น 37,457 ล้านบาทต่อใบอนุญาต อายุใบอนุญาต 15 ปี
ทั้งนี้ จะเสนอหลักเกณฑ์การประมูลคลื่นก่อนหมดสัมปทาน ให้ที่ประชุมคณะอนุกรรมการกลั่นกรองงานด้านโทรคมนาคม พิจารณาในวันที่ 6 พฤศจิกายนนี้ จากนั้นจะเสนอให้ที่ประชุมคณะกรรมการ กสทช. ในวันที่ 8 พฤศจิกายน เพื่อเปิดประมูลช่วงเดือนพฤษภาคม 2561
คาดว่าจะดำเนินการแล้วเสร็จก่อนมิถุนายน 2561 หากดำเนินการเป็นไปตามกระบวนการจึงไม่จำเป็นต้องใช้กระบวนการเยียวยา อย่างไรก็ตาม ผู้เข้าประมูล 1 ราย สามารถเข้าประมูลได้แค่ 1 ใบอนุญาตทั้งคลื่น 900MHz และ คลื่น 1800 MHz เท่านั้น
