พล.อ.ประยุทธ์ เตรียมงัด ม.44 เดินหน้าโครงการรถไฟไทย-จีน สัปดาห์หน้า สัญญาจะทำให้เร็วที่สุด วอนเกษตรอยาชุมนุมร้องขึ้นราคายางพารา
รายงานข่าวแจ้งว่า วันนี้ (13 มิ.ย. 60) พล.อ.ประยุทธ์ จันทร์โอชา นายกรัฐมนตรี และหัวหน้าคณะรักษาความสงบแห่งชาติ (คสช.) ได้ให้สัมภาษณ์ถึงความคืบหน้าการก่อสร้างรถไฟความเร็วสูงไทย-จีน เส้นทางกรุงเทพฯ – โคราช โดยที่กระทรวงคมนาคมเสนอให้หัวหน้า คสช.ใช้อำนาจตามม.44ออกคำสั่งเพื่อเร่งขับเคลื่อนโครงการดังกล่าวนั้นว่า

คาดว่าในสัปดาห์น่าจะมีความชัดเจนมากที่สุดในการใช้ ม.44 แก้เรื่องกฎหมายที่ยังติดขัดอยู่ เพราะโครงการดังกล่าวต้องเดินหน้าต่อไปให้ได้ ซึ่งความจริงไม่ได้อยากใช้ แต่ก็ต้องใช้ เพราะไม่เช่นนั้นมันจะไปไม่ได้ แต่รับรองว่าไม่ได้เอื้อประโยชน์ให้ใครทั้งสิ้น เพราะเราจำเป็นต้องสร้างความเข้มแข็ง โดยระบบไตรภาคี คือทวิต่อทวิ และไปเป็นพหุ ไทยแลนด์บวก 1 ในลักษณะสร้างเส้นทางเปิดให้ประเทศเอาไว้ และต้องสร้างมูลค่าเพิ่มของเราและอาเซียน
นอกจากนี้ นายกรัฐมนตรี ยังได้กล่าวถึงกรณีที่ชาวสวนยางออกมาเรียกร้องให้รัฐบาลเร่งแก้ปัญหาราคายางที่กำลังตกต่ำอีกครั้งอยู่ในขณะนี้ว่า รัฐบาลก็กำลังหาทางช่วยอยู่แต่ก็ต้องเข้าใจในตลาดด้วย แต่กระนั้นก็อย่าเพิ่งตกในเพราะทุกฝ่ายเร่งหารือเพื่อช่วยเหลือเต็มที่ ขอให้รอกระทรวงเกษตรและสหกรณ์ออกมาชี้แจง
ส่วนการเคลื่อนไหวของกลุ่มเกษตรกรนั้น ส่วนตัวไม่อยากบังคับใช้กฎหมาย แต่อยากให้หาวิธีการที่จะร่วมมือแก้ปัญหาได้ เพราะหลายอย่างคืบหน้าในทางที่ดีขึ้น แต่อาจมีบางช่วงที่ราคาลดลง จึงต้องหาสาเหตุเพื่อแก้ปัญหาอีกครั้งหนึ่ง และขออย่าถึงขั้นเรียกร้องให้ปรับรัฐมนตรีออกเลย เพราะไม่ใช่สาเหตุ
และปัญหาที่เกิดขึ้นมานานแล้วไม่ได้เกิดเฉพาะรัฐบาลนี้ แม้ว่ารัฐบาลนี้มีอำนาจเด็ดขาด แต่ไม่อยากใช้กับเกษตรกร ต้องใช้ดูแลในทุกมิติ รวมทั้งประเทศที่ผลิตยางพาราอย่างมาเลเซีย อินโดนีเซีย และไทย โดยเฉพาะกรณีสต๊อกยางพาราด้วย
