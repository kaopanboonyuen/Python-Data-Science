ธุรกิจ  “สวนน้ำ”  มาแรง เชียงใหม่ผนึกทุนฮ่องกงทุ่ม 500 ล้านเนรมิต  “ทูบ เทรค วอเตอร์ พาร์ค เชียงใหม่”  ใหญ่สุดในภาคเหนือ ขณะที่ พิษณุโลกเปิดตัว  “สแปลชฟัน ปาร์ค”  เน้นราคาและคุณภาพ
ธุรกิจสวนน้ำ  กลายเป็นธุรกิจที่มาแรงในช่วง 2-3 ปีที่ผ่านมา โดยเกิดขึ้นกระจายไปทั่วประเทศ โดยในปี 2558 มีการประเมินว่าไทยมีสวนน้ำทั้งหมดประมาณ 40 แห่ง โดยเฉพาะเมืองท่องเที่ยวที่มีโครงการมูลค่ามากกว่า 500 ล้านบาท ไปจนถึงกว่า 1,000 ล้านบาท เช่น วานา นาวา หัวหิน จ.ประจวบคีรีขันธ์, สวนน้ำรามายณะ และการ์ตูนเน็ตเวิร์ค อเมโซน พัทยา จ.ชลบุรี หรือ สแปลช จังเกิล ภูเก็ต, ภูเก็ต ซี แอดเวนเจอร์ จ.ภูเก็ต รวมไปถึงหัวเมืองใหญ่อย่างจังหวัดอุดรธานี ที่มีมากถึง 6 แห่ง อาทิ เพลย์พอร์ต, ยูโซเทล วอเตอร์ปาร์ค หรือไดโน วอเตอร์ปาร์ค จ.ขอนแก่น

ขณะที่ในปี 2560 ยังคงมีการเดินหน้าเปิดสวนน้ำขนาดใหญ่หลายแห่ง ล่าสุดเมื่อวันที่ 25 มีนาคม ที่ผ่านมา ได้มีการเปิดให้บริการสวนน้ำ  “ทูบ เทรค วอเตอร์ พาร์ค เชียงใหม่”  อย่างเป็นทางการ มูลค่าการลงทุนกว่า 500 ล้านบาท บนพื้นที่กว่า 30 ไร่ ในอำเภอสันกำแพง กลุ่มลูกค้าเป้าหมายหลักเป็นนักท่องเที่ยวทั้งไทยและชาวต่างชาติรวมกัน 60% ส่วนอีก 40% เป็นคนกลุ่มในพื้นที่เชียงใหม่และจังหวัดใกล้เคียง ตั้งเป้ามีลูกค้าใช้บริการวันธรรมดาเฉลี่ย 600 – 1,000 คน และวันเสาร์ อาทิตย์ เฉลี่ย 1,000 – 3,000 คน คาดว่าโครงการจะคืนทุนได้ภายในอีก 3 ปี
ส่วนที่ จังหวัดพิษณุโลก เตรียมเปิดสวนน้ำ   “สแปลชฟัน ปาร์ค”   อย่างเป็นทางการในช่วงสงกรานต์นี้ ถือเป็นสวนน้ำขนาดใหญ่ที่สุดในจังหวัดพิษณุโลก มีพื้นที่รวม 60 ไร่ วงเงินลงทุนราว 100 ล้านบาท โดยหลังจากเปิดทดลองให้บริการตั้งแต่ 16 มีนาคม ที่ผ่านมา พบว่ามีลูกค้าทั้งในพื้นที่และจังหวัดใกล้เคียง เนื่องจากตั้งอยู่บนถนนเลี่ยงเมืองใกล้กับมหาวิทยาลัยนเรศวร เป็นเส้นทางเชื่อมโยงไปยังจังหวัดต่างๆ รวมไปถึงอัตราค่าบริการที่ไม่แพง โดยค่าบริการสำหรับเด็กเพียง 169 บาท ผู้ใหญ่ 139 บาท และ ผู้สูงอายุเพียง 80 บาท
ทั้งนี้ ข้อมูลจากสมาคมสวนสนุกและสวนพักผ่อนหย่อนใจ ระบุว่า ธุรกิจสวนน้ำในประเทศไทยสามารถทำรายได้สูงถึง 2 พันล้านบาทต่อปี แต่ในหน้าแล้งปีนี้ยังมีสวนน้ำเปิดใหม่ไม่มากนัก เนื่องจากสภาพเศรษฐกิจ ผู้ประกอบการที่จะลงทุนใหม่อาจต้องรอดูทิศทางของสวนน้ำที่เปิดอยู่ ซึ่งปัจจุบันทุกแห่งต่างเจอกับสภาพที่ท้าทาย อย่างไรก็ดี คาดว่าช่วงปลายปีนี้จนถึงต้นปี 2561 ธุรกิจสวนน้ำจะกลับมาคึกคักอีกครั้ง
