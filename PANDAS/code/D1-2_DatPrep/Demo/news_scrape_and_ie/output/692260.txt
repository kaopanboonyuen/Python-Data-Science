นายสนธิรัตน์ สนธิจิรวงศ์ รัฐมนตรีว่าการกระทรวงพาณิชย์ ยอมรับว่า รูปแบบการซื้อขายสินค้าผ่านออนไลน์และการเกิดขึ้นของร้านสะดวกซื้อรวมถึงร้านค้าสมัยใหม่จำนวนมาก ส่งผลให้ร้านค้าโชห่วยมียอดขายที่ลดลง หากไม่ปรับตัวจะไม่สามารถอยู่รอดได้

โดยจากการหารือร่วมกับธนาคารออมสินและเอสเอ็มอีแบงค์ จะสนับสนุนสินเชื่อวงเงิน 1 หมื่นล้านบาท เพื่อยกระดับให้ร้านค้าโชห่วยให้สามารถแข่งขันได้
นอกจากนี้ จะมีการนำโมเดลที่ช่วยสร้างความเข้มแข็งให้ร้านโชห่วยในจีน หรือ อูเล่โมเดลที่ประสบความสำเร็จจากการเป็นร้านค้าปลีกออนไลน์มาใช้ โดยกระทรวงพาณิชย์จะร่วมมือกับไปรษณีย์ไทยยกระดับร้านค้าโชห่วยให้ขายสินค้าผ่านออนไลน์มากขึ้น

นายสมชาย พรรัตนเจริญ นายกสมาคมค้าส่ง-ปลีกไทย ระบุว่า ร้านค้าโชห่วยปัจจุบันอยู่ในภาวะที่แข่งขันยาก ยกเว้นร้านที่เข้าร่วมโครงการธงฟ้าประชารัฐรับบัตรสวัสดิการแห่งรัฐจะมียอดขายเพิ่มขึ้น ส่วนร้านที่ไม่ร่วมโครงการยอดขายลดลง เพราะส่วนใหญ่ขายสินค้าประเภทเดียวกัน
ขณะที่พฤติกรรมผู้บริโภคที่นิยมเข้าร้านค้าสมัยใหม่และการซื้อสินค้าออนไลน์ก็ส่งผลต่อยอดขายเช่นเดียวกัน โดยเห็นว่ารัฐจำเป็นต้องสนับสนุนเพื่อให้ธุรกิจอยู่รอด ทั้งการให้ความรู้ การจัดทำบัญชี เงินทุน เพื่อให้ผู้ประกอบการปรับตัว และเห็นว่ารัฐควรลดเงื่อนไขบางอย่างลง เช่น เรื่องภาษี เนื่องจากส่วนใหญ่เป็นร้านค้าขนาดเล็ก
ข้อมูลจากนีลเส็น ประเทศไทย รายงานจำนวนร้านโชห่วยช่วง 10 ปีที่ผ่านมาพบว่ามีผู้ประกอบการเปิดร้านใหม่มากกว่าปิดร้าน โดยปี 2017 พบว่า จำนวนร้านโชห่วยเพิ่มจาก 300,000 ร้านค้า มาเป็น 400,000 ร้านค้า ซึ่งส่วนหนึ่งเกิดจากกลุ่มคนที่ไม่ต้องการเป็นลูกจ้างและคนที่เกษียณอายุ
