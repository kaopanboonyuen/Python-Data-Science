สมคิด  เผย จ่อชงโครงการ  รถไฟฟ้า  สายสีชมพู-สีเหลือง เข้าครม. เม.ษ. นี้  พร้อมเร่งรัด BEM หารถ 35 ขบวน ให้บริการสายสีน้ำเงินต่อขยายก่อนปี 62
นายสมคิด จาตุศรีพิทักษ์ รองนายกรัฐมนตรี  เปิดเผยว่า ว่า รถไฟฟ้าส่วนต่อขยายสายสีน้ำเงิน ช่วงหัวลำโพง-บางแค และบางซื่อท่าพระ รวมทั้งบางซื่อ-เตาปูน จะเป็นการเชื่อมต่อการเดินทางของประชาชนในกรุงเทพและฝั่งธนบุรีเข้าหากัน เพื่อลดปัญหาจราจร ทั้งนี้ ได้เน้นย้ำให้ บีอีเอ็ม เร่งดำเนินการจัดหารถไฟฟ้า 35 ขบวน เข้ามาวิ่งให้บริการในส่วนของสายสีน้ำเงินส่วนต่อขยาย พร้อมเร่งให้เปิดบริการเดินรถก่อนปี 2562

ขณะเดียวกัน ในช่วงต้นเดือนเมษายนนี้ กระทรวงคมนาคม จะเสนอโครงการไฟฟ้าสายสีชมพู แคราย-มีนบุรี และรถไฟฟ้าสายสีเหลือง ลาดพร้าว-สำโรง เข้าสู่ที่ประชุมคณะรัฐมนตรี (ครม.) อนุมัติหลังจากได้ตัวผู้รับจ้างดำเนินการก่อสร้างแล้วขั้นตอนต่อไป จากนั้นจะเริ่มดำเนินการลงนามสัญญาและก่อสร้างทันที
รวมถึงในอนาคต ยังจะมีรถไฟฟ้าอีก 3-4 โครงการ อาทิ สายสีม่วงใต้ช่วง เตาปูน-ราษฎบูรณะ สีส้มตะวันตกช่วง ศูนย์วัฒนธรรมฯ-มีนบุรี ซึ่งจะทำให้การเดินทางเชื่อมโยงครอบคลุมมากขึ้น รวมถึงในส่วนของโครงการรถไฟความเร็วสูง กรุงเทพ-ระยอง ซึ่งเป็นการเชื่อมเส้นทางระเบียงเศรษฐกิจตะวันออก หรือ อีอีซี ตามนโยบายของรัฐบาล
