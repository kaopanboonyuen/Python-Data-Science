‘Alien Cafe’ (เอเลี่ยน คาเฟ่) ร้านอาหารแนวใหม่ สไตล์ชิค ๆ เสมือนนั่งอยู่ในอวกาศ ส่งตรงความอร่อยจากนอกโลก ทั้ง DIY Pizza หรือ พิซซ่าทำเอง เบอร์เกอร์ขนมปังดำชาร์โคล ไอศครีมเบอร์เกอร์ ที่เดียวในไทย และเมนูแปลก ๆ อีกมากมาย
ความฝันของมนุษย์เงินเดือนคือออกจากงานตามความฝัน ทำอะไรที่ตนเองชอบ มีกิจการเล็กๆ เป็นของตนเอง แต่ไม่ง่ายเลยที่จะออกจากงานที่มีเงินเดือนได้กินได้ใช้ทุกเดือน มาตามหาฝันของตนเอง จนหลายคนตกอยู่ในความกลัวไม่กล้าที่จะออกมาเสี่ยงกับความไม่แน่นอน หนุ่มเจ้าของร้าน Alien Cafe ก็เช่นกัน ทำงานประจำมา 14 ปี ลองทำงานเสริมช่วงเสาร์-อาทิตย์ ได้ 1 ปี ก็พบว่า มันเหนื่อยมากกับการทำงานประจำและงานพิเศษที่ตนเองชอบไปด้วย สุดท้ายเขาจึงตัดสินใจออกจากงานประจำมาเปิดร้านสานฝันตามที่ตนเองชอบ

วันนี้  MThai News  จึงขอนำแง่คิดมุมมองของหนุ่มใหญ่วัยใกล้ 40 ท่านนี้ว่าเขาคิดอย่างไรและอะไรคือจุดเปลี่ยนที่ทำให้เขากล้าทิ้งรายได้ที่มั่นคงของอาชีพสถาปนิก มาเปิดร้านอาหารแนวใหม่ สไตล์ชิค ๆ ที่เขาเองก็ยังไม่มั่นใจว่าจะประสบความสำเร็จหรือไม่

ปฐมพงศ์ โลหะวิจารณ์ หรือ คุณเดียร์   หนุ่มใหญ่ผู้ที่กำลังเริ่มสร้างอนาคตและทำตามความฝันกับธุรกิจของตนเอง เป็นเพียงคนธรรมดาที่มีความตั้งใจจริง ยอมทิ้งเงินเดือนอาชีพสถาปนิก ที่ทำมาตลอด 14 ปี เพื่อหันมาลงทุนทำร้านอาหารแนวใหม่  ‘Alien Cafe’   ที่มีสโลแกน  ‘ส่งตรงความอร่อยจากนอกโลก’  กับแนวคิดที่มาจากหนังอวกาศต่าง ๆ ที่ตนชื่นชอบในสมัยเด็ก ๆ และด้วยรูปแบบของขนมปังเบอร์เกอร์ที่คล้ายจานบิน จึงเกิดเป็นเมนูอาหารแนะนำอย่าง  ‘Men In Black’ ‘Ice Cream Burger’  ที่เสริฟพร้อมกับตัวฐานที่ออกแบบมาโดยเฉพาะให้เหมือนจานบิน UFO อีกด้วย
หลายคนอาจสงสัยว่า แค่ความชอบและความฝันทำให้ คุณเดียร์  กล้าทิ้งอาชีพและเงินเดือนที่มั่นคงได้เพียงเสี้ยววินาทีจริงหรือ ?
“ก่อนหน้านี้ ผมค้นพบว่า ตัวเองชอบทำอาหาร เลยลองขายเบอร์เกอร์ ช่วงวันหยุดเสาร์ อาทิตย์ ทำควบคู่กับงานประจำไปด้วย แต่ว่ามันเหนื่อยมาก บวกกับความฝันที่อยากมีธุรกิจเล็ก ๆ เป็นของตัวเอง แต่ไม่ใช่ว่าไม่ศึกษาอะไรเลย อยู่ ๆ ก็ไปเปิด ผมก็กลัวเหมือนที่คนอื่น ๆ กลัว ระหว่างนั้นจึงศึกษาหาข้อมูลไปเรื่อย ๆ จนวันหนึ่งมาเจอเข้ากับร้าน ซึ่งทำเลมันโอเค กลับไปนอนคิดเพียงคืนเดียวเท่านั้น เช้าวันรุ่นขึ้นยื่นใบลาออก แล้วออกมาทำร้าน  Alien Cafe  เลย อาจเป็นเพราะ ตลอดเวลาผมคิดและหาข้อมูลมามากพอที่จะลองดูสักครั้ง ดีกว่าปล่อยให้ความฝันเป็นเพียงแค่ฝัน แล้วไม่ได้ลงมือทำ ส่วนผลตอบแทนเรื่องรายได้ ผมมองว่า มันจะค่อย ๆ ดีขึ้น การลงทุนทำอะไรสักอย่างมันก็ต้องใช้เวลา เพราะฉะนั้นก็ให้เวลามันหน่อย “
สำหรับ ร้าน Alien Cafe (เอเลี่ยน คาเฟ่) ร้านอาหารแนวใหม่ สไตล์ชิค ๆ เสมือนนั่งอยู่ในอวกาศ ส่งตรงความอร่อยจากนอกโลก ตั้งอยู่ที่ 614 โครงการ Plaza Lagoon ถ.ลาดพร้าววังหิน ระหว่างซอย 48-50   กรุงเทพมหานคร   (ร้านอยู่หัวมุมเยื้องกับป้อมยาม ตรงข้ามกายาบุรี)  เปิดบริการทุกวัน 16.00 น. – 22.00 น. เสาร์ – อาทิตย์ 11.00 น. – 22.00 น. หยุดทุก วันพุธ หรือสามารถสอบถามรายละเอียดได้ที่ : 081-439-6536 , 088-099-8669  LINE : @aliencafe (มี @ ด้วย) FACEBOOK :  Alien Cafe


‘MEN IN BLACK’  เบอร์เกอร์ขนมปังชาร์โคล หรือขนมปังดำ ซึ่งทำมาจากแป้งที่มีส่วนผสมของ ผงถ่าน ที่ได้มาจากพืช เปลือกไม้ มีคุณสมบัติดูดซับของเสีย กลิ่น และไม่ทิ้งสารตกค้างในร่างกาย เสริฟพร้อมกับตัวฐานที่ออกแบบมาให้เหมือนจานบิน UFO อีกด้วย

‘Ice Cream Burger’  ด้วยการผสมผสานที่ลงตัวของขนมปังเบอร์เกอร์อุ่น ๆ หอมเนย ราดด้วยน้ำผึ้งและซอสช็อคโกแลตหวานละมุน มีไส้กล้วยหอมและไอศครีมรสโปรดของคุณ พร้อมเสิร์ฟบนจานบิน UFO คู่กับวิปปิ้งครีมแบบจัดเต็ม เมนูเบอร์เกอร์ไอศครีมที่แรกที่เดียวในประเทศไทย ที่ คุณเดียร์ นำเสนอเป็นอย่างมาก เพราะเขาคือ ผู้คิดค้นมันขึ้นมาเอง

‘DIY Pizza’  พิซซ่าทำเอง ที่ไม่ว่าใครก็สามารถทำพิซซ่าอร่อย ๆ ด้วยฝีมือของตัวเองได้ทั้งนั้น มีทั้งแบบเซตและบุฟเฟ่ต์ โดย คุณเดียร์ ต้องการให้กลายเป็นกิจกรรมสำหรับครอบครัว หรือแก๊งเพื่อน ๆ เวลามาทานอาหาร

ภาพบรรกาศภายใน Alien Cafe กับอาหารซิกเนเจอร์ของร้าน และเมนูที่ถูกออกแบบใหม่ทุก ๆ 1 เดือน สุดครีเอท เพื่อให้เข้ากับสถานการณ์
















MThai News
