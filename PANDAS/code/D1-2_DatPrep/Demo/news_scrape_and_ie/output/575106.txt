ชาวสวนผลไม้สงขลาหัวใส!  ปลูกพริกไทยบนต้นไม้  ไม่มีต้นทุนแถมเก็บขายได้ทุกวันอย่างต่ำ 2,000 บาท
คุณสุกิจ สุวรรณาวุธ วัย 64 ปี เกษตรกรเจ้าของสวนผลไม้ในพื้นที่บ้านทุ่งอ้อ หมู่ 2 ต.สะพานไม้แก่น อ.จะนะ จ.สงขลา ซึ่งทำสวนผลไม้ในเนื้อที่ 30 ไร่ ปลูกทั้งทุเรียนหมอนทอง มังคุด และต้นเหรียง มากว่า 30 ปี และนอกจากจะทำสวนผลไม้แล้ว คุณสุกิจ ยังปลูกพริกไทยพันธุ์ซาราวัค ที่แตกต่างจากคนอื่นๆ
นั่นคือปลูกพริกบนต้นไม้ทุกต้นที่อยู่ภายในสวน โดยการใช้ต้นไม้ที่มีอยู่ในสวนมาแทนค้างเพื่อให้พริกไทยได้เลื้อยต่อยอดขึ้นไปเรื่อยๆ และพันรอบต้นไม้ตามธรรมชาติซึ่งถือว่าได้ผลดีมาก โดยภายในสวนผลไม้ของคุณสุกิจ ต้นไม้เกือบทุกต้นและทุกชนิด กว่า 300 ต้น มีการปลูกพริกไทยดำบนต้นไม้เกือบทุกต้น
ไม่ว่าจะปลูกบนต้นเหรียง (คล้ายๆ กับต้นสะตอ) ต้นทุเรียน ต้นมังคุด ต้นชะมวง หรือแม้แต่ต้นมะพร้าว สามารถเก็บผลผลิตขายได้ทุกวัน และมีรายได้เฉพาะขายพริกไทย อย่างต่ำวันละ 2,000 บาท ทุกวันไม่มีวันหยุด นอกเหนือจากรายได้ของผลไม้แต่ละชนิดซึ่งจะให้ผลผลิตตามฤดูกาล
คุณสุกิจ เล่าว่า พริกไทยดำบนต้นที่สวนของตน จะเก็บขายได้อย่างต่ำสุดวัน 5-10 กิโลกรัมทุกวัน ส่งขายกิโลกรัมละ 100 บาท และแทบไม่มีต้นทุนหรือดูแลอะไร เพราะที่สวนของตนเป็นสวนเกษตรผสมผสานเลียนแบบป่าธรรมชาติ ไม่ต้องรดน้ำไม่ต้องใส่ปุ๋ยเพราะมันมีความชุ่มชื่นอยู่แล้ว ใช้ซากกิ่งไม้ผุกร่อนและใบไม้สุมวางไว้ใต้โคนต้นของต้นไม้ทุกต้นที่อยู่ในสวน และจะปล่อยให้ออกผลผลิตตามฤดูกาลของแต่ละชนิด โดยเฉพาะพริกไทยนั้นให้ผลผลิตต่อเนื่องทุกวัน
