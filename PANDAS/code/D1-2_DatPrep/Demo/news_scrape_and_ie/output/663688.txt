เจ๊เกียว ทวงข้อเรียกร้องขึ้นค่าโดยสารรถร่วม บขส. ชี้ แบกรับภาระราคาน้ำมันไม่ไหวแล้ว ขู่หยุดวิ่งรถบางเส้นทางหากรัฐไม่ช่วย หลังคมนาคม ขอให้คำตอบภายในเดือนกันยายน นี้
รายงานข่าวแจ้งว่า วันนี้ 10 ส.ค.2561 นางสุจินดา เชิดชัย หรือเจ๊เกียว นายกสมาคมผู้ประกอบการรถโดยสารขนส่ง (รถร่วม บขส.) ได้ออกมาเปิดเผยถึงความคืบหน้า การขอปรับขึ้นค่าโดยสาร ว่า ขณะนี้ยังไม่ได้ข้อสรุปชัดเจนว่าจะขึ้นค่าโดยสารหรือไม่ แต่จากการพูดคุยกับกระทรวงคมนาคมเบื้องต้น จะมีการสรุปความชัดเจนภายในเดือนกันยายน นี้
ทั้งนี้ หากผลสุดท้ายออกมาว่าไม่ให้มีการขึ้นค่าโดยสาร ตนคงต้องเลิกกิจการ โดยจะทยอยหยุดเดินรถจากเส้นทางที่ขาดทุนก่อน ซึ่งขณะนี้มีหลายเส้นทางมาก ยกเว้นบางเส้นทางที่ยังมีประชาชนใช้บริการอยู่ ก็คงต้องอดทนเดินรถเพื่อประชาชนต่อไป
ด้านนายธีระพงษ์ รอดประเสริฐ ผู้ช่วยรัฐมนตรีกระทรวงคมนาคม เปิดเผยว่า จากการที่ผู้ประกอบการเดินรถมาติดตามเรื่องขอปรับขึ้นค่าโดยสารนั้น ยังไม่สามารถให้คำตอบได้ เพราะต้องรอผลการศึกษาโครงสร้างอัตราค่าโดยสารใหม่จากกรมการขนส่งทางบก (ขบ.) ก่อน ซึ่งเบื้องต้นทราบว่าผลการศึกษาเสร็จแล้ว แต่อยู่ระหว่างการพิจารณาของ ขบ. ว่าจะเห็นชอบตามผลการศึกษาหรือไม่ โดยคาดว่าจะเสนอให้กระทรวงคมนาคมพิจารณาได้ภายในเดือนสิงหาคม นี้
สำหรับค่าโดยสารที่เจ๊เกียว ได้เรียกร้องให้รัฐบาลปรับขึ้นนั้น  อยู่ที่ 10 สตางค์ต่อกิโลเมตร เพราะราคาน้ำมันสูงแพงกว่าที่จะแบกรับภาระไหวแล้ว รวมทั้งผู้ประกอบการก็ไม่ได้ปรับขึ้นราคาค่าโดยสารกว่า 3 ปีแล้ว
