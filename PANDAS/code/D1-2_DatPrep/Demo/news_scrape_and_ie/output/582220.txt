คณะรัฐมนตรี อนุมัติงบ 1,685 ล้านบาท เยียวยาและช่วยเหลือเกษตรกรน้ำท่วม รายละ 3,000 บาท ครอบคลุม 36 จังหวัด
นายณัฐพร จาตุศรีพิทักษ์ ที่ปรึกษารัฐมนตรีประจำสำนักนายกรัฐมนตรี เปิดเผยภายหลังการประชุมคณะรัฐมนตรีว่า ที่ประชุมได้อนุมัติวงเงินจากงบประมาณรายจ่ายประจำปีงบประมาณ 2560 งบกลาง รายการเงินสำรองจ่ายเพื่อกรณีฉุกเฉินและจำเป็นวงเงิน 1,685 ล้านบาท เพื่อเยียวยาและช่วยเหลือเกษตรกรที่ได้รับผลกระทบจากอุทกภัย พายุตาลัส และพายุเซินกา ในพื้นที่ภาคตะวันออกเฉียงเหนือ ภาคเหนือ และภาคกลางรวม 36 จังหวัด ครอบคลุมพื้นที่การเกษตร 4.4 ล้านไร่ และพื้นที่สัตว์น้ำ 27,000 ไร่ โดยจะจ่ายเงินช่วยเหลือรายละ 3,000 บาท
ทั้งนี้ เกษตรกรที่จะได้รับการช่วยเหลือครั้งนี้จะต้องเป็นเกษตรกรที่ขึ้นทะเบียนกับกระทรวงเกษตรและสหกรณ์ ส่วนการจ่ายเงินชดเชยจะเริ่มดำเนินการให้แล้วเสร็จภายใน 30 วัน นับตั้งแต่วันนี้เป็นต้นไป
