อธิบดีกรมธนารักษ์ ยืนยันการใช้ที่ราชพัสดุก่อสร้างโครงการหอชมเมือง มีความโปร่งใส หลังถูกวิพากษ์วิจารณ์ว่าให้เอกชนเข้ามาดำเนินการแบบไม่ผ่านการประมูล

อธิบดีกรมธนารักษ์ ยืนยันว่า การใช้ที่ราชพัสดุเพื่อก่อสร้างโครงการหอชมเมือง มีความโปร่งใส ซึ่งพื้นที่ดังกล่าวอยู่ในการครอบครองของตำรวจน้ำ และไม่ได้มีการใช้งาน และได้มีการหารือเพื่อนำมาพัฒนาโดยไม่ได้ใช้เงินจากรัฐ แต่เป็นการลงทุนของภาคเอกชน ตามขั้นตอนของคณะกรรมการให้เอกชนร่วมลงทุนในกิจการของรัฐ หรือ PPP เพื่อให้เอกชนเข้ามาพัฒนาพื้นที่ของรัฐแทนที่จะลงทุนเอง ถือเป็นโครงการที่ทำเพื่อสังคม ไม่ได้ดำเนินการเป็นเชิงพาณิชย์ จึงไม่ได้มีการเปิดประมูล

ขณะที่ นักวิชาการ จากสถาบันวิจัยเพื่อการพัฒนาประเทศไทย หรือ ทีดีอาร์ไอ และตัวแทนเครือข่ายภาคประชาชน เรียกร้องให้ รัฐบาลชี้แจงโครงการดังกล่าวให้ชัดเจน หลังตั้งข้อสังเกตว่า การดำเนินโครงการดังกล่าว อาจเอื้อประโยชน์ให้เอกชนหรือไม่
สำหรับการก่อสร้างหอชมเมืองกรุงเทพ เป็นโครงการตามนโยบายของรัฐบาล และเป็นโครงการร่วมทุน 2 กลุ่มบริษัทใหญ่ ประกอบด้วย บริษัท แมกโนเลีย ควอลิตี้ ดีเวล็อปเม้นต์ คอร์ปอเรชั่น จำกัด บริษัทพัฒนาอสังหาริมทรัพย์ในเครือ “ซีพี” และบริษัท สยามพิวรรธน์ จำกัดสำหรับที่ดินราชพัสดุผืนดังกล่าวมีขนาด 4 ไร่ 2 งาน 34 ตาราวา มีราคาประเมินที่ 198 ล้านบาท

