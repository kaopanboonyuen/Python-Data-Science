ขนมไทยไอเดียเก๋ ‘ลูกชุบ Lucky Bean’ เนรมิตให้เป็นทั้งของคาว ขนมเค้ก พิซซ่า เป็นสิ่งของเสมือนจริง!

วันนี้ทีมข่าว  MThai  จะพามารู้จักกับสองพี่น้องเจ้าของธุรกิจ  “ลูกชุบ Lucky Bean” (ลัคกี้ บีน)  ที่นำความถนัด และความชอบมาผสมผสานกัน สร้างสินค้าที่มีความแปลกใหม่จากเดิม นั่นก็คือ “ลูกชุบ” ที่สามารถเนรมิตให้เป็นทั้งของคาว ขนมเค้ก พิซซ่า ได้เสมือนจริง สีสันสดใส สำหรับใครที่อยากมีธุรกิจในปัจจุบัน หากไม่มีไอเดียที่เข้าตาลูกค้านั้นอยู่ยากขึ้นทุกวัน แต่สำหรับ  “ลูกชุบ Lucky Bean” (ลัคกี้ บีน)   เป็นสินค้าตอบโจทย์กลุ่มลูกค้าเป้าหมายได้อย่างลงตัว

‘เยาวเรศ โรจนสิงห์ (น้อง)’ และ’บุศรา โรจนสิงห์ (นุ่น)’ สองพี่น้องเจ้าของธุรกิจขนมไทย  “ลูกชุบ Lucky Bean”  เผยถึงจุดเริ่มต้นว่า ครอบครัวของตนชอบทำอาหาร เป็นกิจกรรมยามว่างอยู่แล้ว เริ่มจากการที่คุณนุ่น อยากทำขนมลูกชุบ ให้เพื่อนในช่วงเทศกาล จากที่ลูกชุบมีแต่แบบผลไม้ธรรมดา จึงมีแนวคิดอยากแหวกแนวตอบโจทย์กับกลุ่มคนที่เราเอาไปให้ เพื่อให้ผู้รับได้ตื่นเต้น และเซอร์ไพร์ซ จึงทำเป็นรูปตุ๊กตา ต่อมาเพื่อนของตนก็ได้สั่งออเดอร์ ทั้งแบบแฮมเบอร์เกอร์ พิซซ่า หลังจากนั้นได้เห็นลู่ทางเพิ่ม จึงได้ขายลูกชุบ เป็นรายได้เสริม

แม้จะประสบความสำเร็จในระดับหนึ่งแล้ว แต่กว่าจะมาถึงจุดนี้ ไม่ใช่เรื่องง่ายเลย คุณน้อง และคุณนุ่น ยังเผยว่า สำหรับการทำลูกชุบ ยังคงต้องพัฒนาสินค้าให้ดีขึ้นเรื่อยๆ อยู่เสมอ  ซึ่งตอนนี้ คุณนุ่น ยังได้ตัดสินใจหันหลังให้กับงานประจำ ลุยทำลูกชุบเต็มตัว หวังพัฒนาธุรกิจขนมไทยให้คนสนใจ และรู้จักมากขึ้น

“ลูกชุบ Lucky Bean”  เป็นขนมที่ตอบโจทก์คอขนมหวานอย่างครบรสจริงๆ ทั้งความสวยงาม และรสชาติที่ไม่เน้นหวานมาก แบบไทยๆ รูปลักษณ์ก็เป็นได้ทั้งอาหารคาว ตัวการ์ตูน สิ่งของ นอกจากนี้ ยังสามารถนำลายการ์ตูนที่ชอบ มาสั่งทำเป็นขนมลูกชุบ ทดแทนเค้กในวันเกิด แปลกใหม่ เซอร์ไพร์ซ สุขใจทั้งผู้ให้ และโดนใจผู้รับอย่างแน่นอน
สำหรับใครที่สนใจอุดหนุนขนมไทยหัวใจใหม่ ใส่ความสร้างสรรค์เข้าไปในขนมทุกชิ้นอย่าง  “ลูกชุบ Lucky Bean”  สามารถติดตามได้ทางเฟซบุ๊กเพจ  ลูกชุบluckybean    หรือทางไอจี  @lookchoob_luckybean



