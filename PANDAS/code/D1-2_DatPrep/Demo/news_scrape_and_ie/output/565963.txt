กสทช.  แจงสมาพันธ์อินเทอร์เน็ตแห่งเอเชีย ยันไทยไม่ปิด facebook เพียงขอความร่วมมือปิดเว็บเพจที่มีเนื้อหาไม่เหมาะสมตามกฎหมายไทย
นายฐากร ตันฐสิทธิ์ เลขาธิการสำนักงานคณะกรรมการกิจการกระจายเสียง กิจการโทรทัศน์และกิจการโทรคมนาคมแห่งชาติ  เปิดเผยภายหลัง  นายเจฟฟ์ เพน ผู้บริหารระดับสูง สมาพันธ์อินเทอร์เน็ตแห่งเอเชีย  เข้าพบว่า ทางสมาพันธ์ได้หารือเกี่ยวกับการแจ้งปิดเว็บเพจที่ไม่เหมาะสมบน facebook ที่ไทยอยู่ระหว่างดำเนินการ พร้อมแสดงความกังวลต่อเรื่องดังกล่าวว่าจะมีการปิดให้บริการ facebook หรือไม่
โดยทาง กสทช. ได้ชี้แจ้งกับทางสมาพันธ์ว่า เรื่องดังกล่าวไม่เป็นความจริง ทั้งหมดเป็นขั้นตอนการขอความร่วมมือในการปิดกั้นเว็บเพจที่ผิดกฎหมายไทยตามหมายศาลที่ออกมา ทั้งนี้ กสทช. ได้ขอความร่วมมือทางสมาพันธ์อินเตอร์เน็ตแห่งเอเชีย ประสานขอความร่วมมือไปยัง facebook อีกทางหนึ่ง เพื่อดำเนินตามกฎหมายไทยเนื่องจาก ไลน์, facebook, Google, twitter, yahoo อยู่ภายใต้การดูแลของสมาพันธ์
อย่างไรก็ตาม ทางสมาพันธ์ยินดีรับข้อเสนอของ กสทช. และจะกลับไปหารือกับกลุ่มสมาชิกเพื่อขอความร่วมมือในการดำเนินการตามกฎหมายไทย รวมถึงจะแจ้งมายัง กสทช. อีกครั้ง ขณะที่ในส่วนของการส่งหมายศาลแจ้ง facebook ปิดเว็บเพจที่ไม่เหมาะสมจำนวน 131 เว็บเพจนั้น กระทรวงดิจิทัลเพื่อเศรษฐกิจและสังคม จะเป็นผู้ประสานงานและส่งหมายศาลโดยตรง หลังจากได้หมายศาลแล้ว
