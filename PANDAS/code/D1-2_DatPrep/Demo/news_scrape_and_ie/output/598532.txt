ผู้ประกอบการเตรียมพร้อมรับมาตรการ  ช็อปช่วยชาติ  เพื่ออำนวยความสะดวกให้กับประชาชน ซึ่งจะส่งผลดีต่อภาพรวมของเศรษฐกิจ
ร้านค้าและห้างสรรพสินค้า เตรียมความพร้อมรองรับมาตรการ “ช็อปช่วยชาติ” ด้วยการเพิ่มจำนวนเครื่องออกใบกำกับภาษี เหตุครั้งก่อน ผู้บริโภค รอการออกใบกำกับภาษีเป็นเวลานาน โดยนางสาวสลิลลา สีหพันธุ์ รองประธานกรรมการฝ่ายกิจการบรรษัท เทสโก้ โลตัส เปิดเผยว่า สำหรับมาตรการช็อปช่วยชาติที่จะมีขึ้นวันนี้ (11 พ.ย.60) เป็นวันแรก ทางเทสโก้ โลตัส ได้มีการเตรียมความพร้อมในเรื่องของการเพิ่มจำนวนเครื่องสมาร์ท การ์ด รีดเดอร์ หรือเครื่องอ่านข้อมูลจากบัตรประชาชน เพื่อความรวดเร็วในการออกใบกำกับภาษีเต็มรูปแบบ

นอกจากนี้ ยังมีการเพิ่มจำนวนพนักงานที่จะคอยอำนวยความสะดวกลูกค้าในแต่ละสาขา เพื่อรองรับปริมาณผู้บริโภคที่คาดว่าจะเข้ามาจับจ่ายกันเป็นจำนวนมาก ซึ่งคาดว่าจะช่วยลดปัญหาโดยเฉพาะความล่าช้าในการออกใบกำกับภาษีได้เป็นอย่างดี นางสาวสลิลลา กล่าวอีกว่า มาตรการช็อปช่วยชาติจะช่วยกระตุ้นอารมณ์การจับจ่ายของผู้บริโภคได้เป็นอย่างดี และจะทำให้ผู้บริโภคออกมาจับจ่ายมากขึ้น ซึ่งจะส่งผลดีต่อภาพรวมของเศรษฐกิจของประเทศ
