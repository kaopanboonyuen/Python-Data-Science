วันที่ 12 ก.พ. 2562 ที่สำนักงานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) พล.ท.พีระพงษ์ มานะกิจ กรรมการ กสทช. กล่าวว่า ที่ประชุมมีมติให้พักใบอนุญาตวอยซ์ทีวี (Voice TV) เป็นเวลา 15 วัน นับตั้งแต่เวลา 00.00 น.ของวันที่ 13 ก.พ.นี้

ทั้งนี้เนื่องจาก วอยซ์ทีวี ได้มีการกระทำความผิดในการออกอากาศรายการที่มีเนื้อหาทำให้เกิดความสับสน และยั่วยุให้เกิดความแตกแยก อีกทั้งที่ผ่านมาได้มีผู้ร้องเรียนวอยซ์ทีวีมาโดยตลอด ซึ่งจากสถิติปี 2558 มีการกระทำความผิด 4 กรณี ปี 2559 มี 11 กรณี ปี 2560 มี 10 กรณี และปี 2561 มี 9 กรณี
โดยคณะอนุกรรมการฯ ได้ตรวจสอบและเคยมีคำสั่งทางปกครอง รวมถึงมีการตักเตือนไปแล้วหลายครั้งตั้งแต่ปี 2558 จนปัจจุบัน โดยล่าสุดพบกระทำผิดจากรายการทูไนท์ ไทยแลนด์วันที่ 16 ธ.ค. 2561 รายการเบรกกิ้งนิวส์ วันที่ 21 , 28 , 29 ม.ค. และวันที่ 4 ก.พ. 2562 จึงมีคำสั่งทางปกครองให้วอยซ์ ทีวีปรับปรุงตัวเอง
อย่างไรก็ตามการออกคำสั่งทางปกครองกรณีนี้ ใช้อำนาจตามมาตรา 64 มาตรา 16 และมาตรา 37 แห่งพ.ร.บ.ประกอบกิจการกระจายเสียงกิจการโทรทัศน์ พ.ศ. ในการระงับการออกอากาศ ซึ่งวอยซ์ทีวีสามารถอุทธรณ์คำสั่งทางปกครองโดยร้องศาลปกครองภายใน 30 วัน
