สมาพันธ์สมาคมภาพยนตร์แห่งชาติ จี้เร่งแก้ปมปัญหาละเมิดลิขสิทธิ์บนช่องทางออนไลน์ หากล่าช้าอุตสาหกรรมบันเทิงล่มทั้งระบบยาวเป็นลูกโซ่!
สมาพันธ์สมาคมภาพยนตร์แห่งชาติ เคลื่อนไหวอย่างต่อเนื่อง เพื่อแก้ปัญหาการละเมิดลิขสิทธิ์เผยแพร่คอนเทนต์บนออนไลน์โดยไม่ได้รับอนุญาตจากเจ้าของลิขสิทธิ์ ซึ่งเริ่มตั้งแต่ปลายปีก่อน ได้ยื่นหนังสือร้องเรียนแก่คณะกรรมการกิจการกระจายเสียงกิจการโทรทัศน์และกิจการโทรคมนาคมแห่งชาติ (กสทช.) แจ้งขอปิดเว็บไซต์ ที่ละเมิดลิขสิทธิ์หนังบนออนไลน์ โดยได้แจ้งความดำเนินคดีไปแล้ว 36 เว็บไซต์ แต่คดีไม่คืบหน้ามากนัก ยังคงเกิดปัญหาเดิม ๆ ซึ่งอาจจะต้องใช้ระยะเวลา คาดว่าเร็ว ๆ นี้ สมาพันธ์อาจจะเคลื่อนไหวครั้งสำคัญอีกครั้ง
ทั้งนี้ การละเมิดลิขสิทธิ์ที่เกิดขึ้น กระทบต่ออุตสาหกรรมการผลิตคอนเทนต์บันเทิงทั้งระบบ ตั้งแต่ผู้ผลิตหนัง เพลง ลากยาวถึงศิลปิน นักแสดง หากปัญหาเหล่านี้ยังคงเกิดขึ้น โดยไม่ได้รับการแก้ไข หรือ ช่วยเหลือจากภาครัฐ เชื่อว่า ผู้ประกอบการธุรกิจบันเทิงก็จะลดจำนวนลงเรื่อย ๆ

ด้าน นายวิสูตร พูลวรลักษณ์ กรรมการผู้จัดการ บริษัท ทีโมเมนต์ จำกัด ในฐานะประธานสมาพันธ์สมาคมภาพยนตร์แห่งชาติ เผยว่า การละเมิดลิขสิทธิ์บนออนไลน์ไม่ใช่เรื่องใหม่ แต่ปัญหานี้กำลังเพิ่มดีกรีความรุนแรงขึ้นในไทยและทั่วโลก จากการขยายตัวของเทคโนโลยีที่ส่งผลทั้งด้านบวกและลบแก่อุตสาหกรรมบันเทิง สำหรับในไทยเริ่มรุนแรงขึ้น เพราะผู้ละเมิดลิขสิทธิ์มีการเก็บค่าสมัครสมาชิก ค่าบริการรายเดือนจากการให้บริการหนังเถื่อน จากเดิมที่แค่ปล่อยให้โหลดหนังฟรีเท่านั้น ส่งผลเสียต่อผู้ผลิตหนัง
อีกทั้งสร้างพฤติกรรมไม่ดีให้แก่ผู้บริโภค ทำให้ผู้บริโภครู้สึกว่า ไม่ต้องออกจากบ้าน เพื่อไปดูหนังในโรงภาพยนตร์ก็ได้ กระทบต่ออุตฯ ผู้ผลิตคอนเทนต์ทั้งระบบ และนอกจากนี้เทคโนโลยีได้โตขึ้น มีเฟซบุ๊กไลฟ์ปล่อยหนังชนโรงให้ดูสดได้ทันที โดยผู้สร้างคอนเทนต์ก็ไม่มีรายได้ กระทบต่อผู้ผลิตหนังและผู้ซื้อ ลิขสิทธิ์หนังต่างประเทศเข้ามาออกอากาศในช่องทางเพย์ทีวีในไทยด้วย
“อินเทอร์เน็ตขยายตัว ผู้ผลิตก็มีโมเดลหารายได้เพิ่มขึ้นจากวีดีโอ แต่ผู้ผลิตในไทยยังไม่พร้อมด้านลิขสิทธิ์ ทำให้ไทยติดอันดับประเทศที่มีการละเมิดลิขสิทธิ์เป็นอันดับต้น ๆ ของโลก แม้ที่ผ่านมาผู้ผลิตจะมีรายได้จากช่องทางออนไลน์บ้าง แต่ถือว่าน้อยมาก ถ้าปัญหานี้ยังไม่ได้รับการแก้ไข ก็จะทำให้ผู้ผลิตสร้างผลงานได้น้อยลง และคุณภาพก็จะถูกลงตามไปด้วย เพราะไม่มีเงินลงทุน”

ขอบคุณข้อมูล  ประชาชาติธุรกิจ
ภาพจาก  movie.mthai
