กพท.  เรียก 10 สายการบิน หารือปมราคาตั๋วโดยสาร หลังคณะรัฐมนตรี มีมติให้ปรับเพิ่มภาษีสรรพสามิตน้ำมันเชื้อเพลิง
นายจุฬา สุขมานพ ผู้อำนวยการ สำนักงานการบินพลเรือนแห่งประเทศไทย หรือ กพท.  กล่าวว่า สัปดาห์นี้จะเชิญสายการบินที่ให้บริการเส้นทางบินภายในประเทศทั้ง 10 สาย มาหารือถึงกรณีที่คณะรัฐมนตรี มีมติให้ปรับเพิ่มภาษีสรรพสามิตน้ำมันเชื้อเพลิงสำหรับเครื่องบินในประเทศ เป็นลิตรละ 4 บาท

ทั้งนี้ จะให้แต่ละสายการบินชี้แจงรายละเอียดของต้นทุนต่างๆ ว่ามีผลกระทบจนทำให้ราคาค่าโดยสาร เกินกรอบเพดานที่คณะกรรมการการบินพลเรือนแห่งประเทศไทยกำหนดไว้หรือไม่ หากไม่เกินเพดานที่กำหนดไว้ ก็ไม่สามารถสั่งให้สายการบินปรับลดราคาลงได้ เนื่องจากแต่ละสายการบินคิดค่าภาษีน้ำมันแบบเฉลี่ย 150-200 บาททุกเส้นทางเพราะบางเส้นทางมีผู้โดยสารน้อย ก็อาจต้องเก็บแพงกว่าเส้นทางบินที่มีผู้โดยสารใช้บริการมาก

ส่วนกรณีที่สำนักงานคณะกรรมการคุ้มครองผู้บริโภค หรือ สคบ.ตั้งข้อสังเกตว่า เพดานค่าโดยสารที่กำหนดไม่สอดคล้องกับสถานการณ์ปัจจุบันนั้น นายจุฬา ชี้แจงว่า การคิดกรอบเพดานค่าโดยสารไม่ได้พิจารณาที่ค่าน้ำมันเพียงอย่างเดียว แต่ต้องดูที่องค์ประกอบอื่นๆ ด้วยเช่นกัน
สำหรับกรอบเพดานที่คณะกรรมการการบินพลเรือนฯ เคยอนุมัติไว้ คือ อัตราค่าโดยสารสูงสุดต้องไม่เกิน 13 บาท ต่อกิโลเมตร ซึ่งเสียงสะท้อนจากผู้ใช้บริการบางส่วน เปิดเผยว่า ราคาค่าโดยสารเป็นส่วนสำคัญในการตัดสินใจเดินทางด้วยเครื่องบินเป็นอย่างมาก
