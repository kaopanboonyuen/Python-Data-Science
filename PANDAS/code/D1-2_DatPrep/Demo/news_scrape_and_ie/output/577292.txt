ผู้อำนวยการสำนักงานสลากกินแบ่งรัฐบาล เตรียมเสนอบอร์ดออกสลาก  “ล็อตโต้”  เงินรางวัลสูงสุดไม่น้อยกว่า 300 ล้านบาท หวังดึงเงินพนันใต้ดินเข้ารัฐ
ปัญหาการขายสลากเกินราคาและหวยใต้ดินที่ยังคงมีอยู่ ทำให้ พล.ตรี.ฉลองรัฐ นาคอาทิตย์ ผู้อำนวยการสำนักงานสลากกินแบ่งรัฐบาล เตรียมเสนอคณะกรรมการสลากฯ หรือ บอร์ด พิจารณาแผนการออกผลิตภัณฑ์สลากออนไลน์รูปแบบใหม่ หรือ สลากล็อตโต้ ในเดือนกันยายนนี้ หวังนำเงินพนันนอกระบบเข้ารัฐ คาดว่าจะมีมากกว่าปีละ 1 แสนล้านบาท

โดยนำรูปแบบการจำหน่ายล็อตโต้ในต่างประเทศ มาประยุกต์ใช้ให้เหมาะสมกับสภาพแวดล้อมที่พร้อมในไทย ซึ่งกำลังศึกษารูปแบบการจ่ายเงินรางวัล คาดว่าเฉลี่ยอยู่ที่งวดละ 300-400 ล้านบาท
ส่วนความคืบหน้าการปรับรูปแบบสลากคู่ ฉบับละ 40 บาท เป็นใบเดี่ยว 80 บาทนั้น ผู้อำนวยการสำนักงานสลากกินแบ่งรัฐบาล กล่าวว่า มีความพร้อมเปิดจำหน่ายสลากฯ แบบใหม่ ให้รายย่อย ช่วงวันที่ 14-16 สิงหาคมนี้ และออกรางวัลงวดแรก ในวันที่ 1 กันยายน 2560
