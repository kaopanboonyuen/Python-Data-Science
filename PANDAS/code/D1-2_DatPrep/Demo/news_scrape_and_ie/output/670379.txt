สาหร่ายขนนก  พืชน้ำเค็ม  สีเขียวมรกตเรียงตัวสวยงาม อุดมไปด้วยคุณค่าทางอาหาร  หารับประทานได้ในช่วงน้ำใหญ่  ชาวบ้านบอกปกติอยู่ในคลองน้ำเค็ม  เพื่อให้ได้กินสาหร่ายตลอดทั้งปี  เกษตรกรในพื้นที่บ้านท่าหิน  ต.ควนขัน  อ.เมือง  จ.สตูล  จึงทดลองเพาะพันธุ์สาหร่ายขนนกรองรับตลาด
ที่ “ฟาร์มสาหร่ายอายู”   บ้านท่าหิน  หมู่ 6 ต.ควนขัน  อ.เมือง  จ.สตูล  นายมะหมาด  มะลา  กับนางสาตาเรี๊ยะนางา  มะลา   สองสามีภรรยา  ช่วยกันเพาะเลี้ยงสาหร่ายขนนก ในบ่อซีเมนต์ที่มีมากถึง 14 บ่อ  ในบริเวณบ้าน

โดยนายมะหมาด  มะลา  อายุ 50 ปี  เจ้าของฟาร์ม  กล่าวว่า  เดิมครอบครัวมีอาชีพกรีดยางพารา  แต่ราคายางตกต่ำระยะยาว    ประกอบกับส่วนตัวมีอาชีพเสริมหาสาหร่ายในคลองไปขายในตลาดอยู่แล้ว  แต่สาหร่ายไม่ได้มีให้เก็บตลอด  จะมีเฉพาะช่วงน้ำใหญ่(น้ำขึ้นมาก)  จึงคิดเพาะพันธุ์สาหร่ายเพื่อให้มีขายตลอดปี  ทั้งนี้เจ้าของฟาร์มฯบอกว่า ได้เคยไปศึกษาดูงานการเพาะเลี้ยงจาก จ.กระบี่มาแล้ว  จึงทดลองเพาะดู และได้ผลตอบรับที่ดี  สาหร่ายขยายตัวเต็มบ่อ  เพียงพอต่อความต้องการของตลาด
ส่วนการเพาะเลี้ยงสาหร่ายขนนกนี้ นายมะหมาด  มะลา  บอกว่า  นำสาหร่ายสมบูรณ์คุณภาพดี มา 3 กรัม มาเพาะในตะกร้า ทิ้งไว้ในน้ำเค็มสะอาด อุณหภูมิปกติ  น้ำต้องไม่ร้อนเพราะจะทำให้สาหร่ายหดตัว  เมื่อน้ำลดก็ต้องหมั่นเติมน้ำลงบ่อ  ทางฟาร์มฯจะให้ออกซิเจนในบ่อด้วยเพื่อปรับความเหมาะสมของอากาศ อาศัยประสบการณ์ตลอด 2 ปีที่ผ่านมาทำให้มีวันนี้สามารถเพาะสาหร่ายขนนกจำหน่ายได้ตลอดทั้งปี

เมื่อเพาะพันธุ์สาหร่ายได้จำนวนมาก เจ้าของฟาร์มจึงมีแนวคิดต่อยอดไปสู่  น้ำสาหร่ายเพื่อสุขภาพ  โดย นางสาตาเรี๊ยะนางา  มะลา   ภรรยาสาธิตการทำน้ำสาหร่าย สูตร “สาหร่ายน้ำผึ้ง” โดยต้มน้ำ 3 ลิตร ให้เดือด100% ก่อนใส่น้ำตาลกรวด  น้ำทราย และน้ำผึ้งรวง  ก่อนใส่น้ำสาหร่ายขนนกที่ได้จากการปั่นจำนวน 2 ขีด  ลงไป  ตั้งทิ้งไว้เพียง 5 นาที  หากนานกว่านั้นคุณค่าทางอาหารจะลดลง  ก่อนยกจากเตาน็อคน้ำแข็ง ปล่อยทิ้งให้เย็น พร้อมบรรจุใส่ขวด  ซึ่งเก็บไว้ได้นาน 1 สัปดาห์
สำหรับน้ำสาหร่ายนี้ มี 2 สูตร คือ  สูตรน้ำผึ้ง ซึ่งเป็นสูตรดั้งเดิม  และสูตรใบเตย สูตรนี้จะเพิ่มความหอมของใบเตยเล็กน้อย  จำหน่ายในราคาขวดละ 15 บาท ขายส่งขวดละ 10 บาท   ได้รับการตอบรับที่ดีจากลูกค้ารักสุขภาพ เพราะมีคุณค่าทางอาหารมาก

นางสาตาเรี๊ยะนางา  มะลา   ภรรยา  บอกด้วยว่า  นอกจากน้ำสาหร่ายแล้ว  ทางฟาร์มได้ขายสาหร่ายขนนกสด ในกิโลกรัมละ 200 บาท  แบ่งขายเป็นแพ็คละ 30 บาทและ 50 บาทพร้อมน้ำจิ้ม  จะขายในตลาดเกษตรที่ศาลากลางจังหวัด  ธนาคาร ธกส. และที่โรงพยาบาล  นอกจากนี้ก็มีลูกค้ามาสั่งซื้อที่ฟาร์มด้วย  บ้างก็มีลูกค้าจากต่างจังหวัดและจากประเทศมาเลเซียสั่งซื้อ
ในส่วนของสาหร่ายขนนกนี้สามารถกินสดคู่กับน้ำจิ้มถั่วกะทิ  หรือทำเป็นไข่เจียวสาหร่ายเมนูแนะนำที่สามารถนำมาปรุงได้อีกหลากหลายเมนูเหมาะสำหรับคนรักสุขภาพ   ยำสาหร่าย  และน้ำสาหร่ายของทางฟาร์ม  ที่มีรสชาติหวานเล็กๆจากน้ำผึ้งแต่ไม่คาว   แม้สาหร่ายจะเป็นพืชน้ำเค็ม  มีคุณค่าทางอาหาร  คือ มีสารต้านอนุมูลอิสระป้องกันมะเร็ง  มีวิตามินที่ร่างกายต้องการ  ไอโอดีนป้องกันและรักษาโรคคอพอก  แมกนีเซียม  แคลเซียม  ธาตุเหล็กและทองแดงช่วยในการสร้างเม็ดเลือดแดง  สังกะสีช่วยเสริมภูมิคุ้มกัน ฯลฯ
ทั้งนี้เจ้าของฟาร์มฯ  มีแนวคิดจะต่อยอดแปรรูปเป็น  สบู่สาหร่าย  แชมพูสาหร่าย  โลชั่นสาหร่าย  แต่ทั้งนี้ก็ต้องเรียนรู้วิธีการในลำดับต่อไป  สำหรับผู้ที่สนใจการเพาะพันธุ์สาหร่าย  ทางฟาร์มฯก็เปิดให้เรียนรู้ สนใจสั่งซื้อสาหร่ายติดต่อ ฟาร์มสาหร่ายอายู โทร. 093-242 -5035    064-324-7794
