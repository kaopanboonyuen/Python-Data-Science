หุ้นสหรัฐปิดบวกเล็กน้อย นักลงทุนบางส่วนเทขายก่อนวันหยุดยาว ในวันประธานาธิบดี
ความเคลื่อนไหวตลาดหุ้นสหรัฐเมื่อคืนที่ผ่านมา ดัชนีดาวโจนส์ เพิ่มขึ้น 19.01 จุด ปิดที่ 25,219.38 จุด เอสแอนด์พี เพิ่มขึ้น 1.02 จุด ปิดที่ 2,732.22 จุด แนสแดค ลดลง 16.96 จุด ปิดที่ 7,239.47 จุด ทั้งนี้วอลล์สตรีทขยับขึ้นแข็งแกร่งในช่วงครึ่งวัน จากนั้นดิ่งลงแรงหลังมีข่าว โรเบิร์ต มุลเลอร์ อัยการพิเศษฟ้องร้องพลเมืองรัสเซีย 3 คนและบริษัท 3 แห่ง โดยกล่าวหาว่าพวกเขาดำเนินการลับๆเพื่อแกว่งผลเลือกตั้งประธานาธิบดีสหรัฐฯ

นอกจากนี้นักวิเคราะห์มองว่าความเคลื่อนไหวส่วนหนึ่งเป็นผลจากนักลงทุนปล่อยมือจากสินทรัพย์ที่มีความเสี่ยงบางส่วนก่อนหน้าวันหยุดยาว โดยตลาดหุ้นสหรัฐฯจะปิดทำการในวันจันทร์(19ก.พ.) เนื่องในวันประธานาธิบดี
ขณะที่สัญญาน้ำมันดิบเวสต์เทกซัส อินเตอร์มีเดียต หรือไลต์สวีตครูด งวดส่งมอบเดือนมีนาคม เพิ่มขึ้น 34 เซนต์ ปิดที่ 61.68 ดอลลาร์ต่อบาร์เรล เบรนต์ทะเลเหนือลอนดอน งวดส่งมอบเดือนเมษายน เพิ่มขึ้น 51 เซนต์ ปิดที่ 64.84 ดอลลาร์ต่อบาร์เรล ส่วนราคาทองคำปิดบวกเล็กน้อย โดยทองคำตลาดโคเม็กซ์ เพิ่มขึ้น 90 เซนต์ ปิดที่ 1,356.20 ดอลลาร์ต่อออนซ์
