กระทรวงพลังงาน ประกาศตรึงราคาน้ำมันดีเซลไม่ให้เกิน ลิตรละ 30 บาท ขอผู้ประกอบธุรกิจขนส่ง หรือให้บริการรถสาธารณะอย่าขึ้นราคาค่าบริการ
นายศิริ จิระพงษ์พันธ์ รัฐมนตรีว่าการกระทรวงพลังงาน กล่าวว่า ราคาน้ำมันที่เพิ่มขึ้นในประเทศในช่วงระยะเวลา 2 เดือนนี้เกิดจากผลกระทบทางการเมืองโลกส่งผลให้ราคาน้ำมันในตลาดโลกผันผวนตาม ประกอบกับการอ่อนตัวของอัตราการแลกเปลี่ยน ทำให้ราคาน้ำมันดีเซลในตลาดอาเซียนเพิ่มขึ้น 3.82 บาท/ลิตร แต่ด้วยการปรับสูตรการคำนวณราคาอ้างอิง ณ โรงกลั่น และการลดจำนวนเงินจัดเก็บเข้ากองทุนอนุรักษ์พลังงาน ส่งผลให้ราคาดีเซลขายปลีกในประเทศต่ำกว่าที่ควรจะเป็น 0.62 บาท/ลิตร ซึ่งราคาขายขณะนี้อยู่ที่ 29.79 บาท/ลิตร ทั้งนี้กระทรวงพลังงานจะตรึงราคาไม่ให้เกิน 30 บาท/ลิตร ไปจนถึงปลายเดือนมิถุนายนนี้ ก่อนวางจำหน่ายน้ำมันดีเซลเกรดพิเศษ B20 จึงขอความร่วมมือผู้ประกอบธุรกิจขนส่งและให้บริการรถสาธารณะอย่าปรับขึ้นราคาค่าบริการ

รัฐมนตรีว่าการกระทรวงพลังงาน กล่าวด้วยว่า ประมาณปลายเดือนมิถุนายนถึงต้นเดือนกรกฎาคม กระทรวงพลังงานจะจัดจำหน่ายน้ำมันดีเซลเกรดพิเศษ B20 ซึ่งมีส่วนผสมของน้ำมันไบโอดีเซลเพิ่มขึ้นจาก 7% เป็น 20% ราคาจำหน่ายจะต่ำกว่าดีเซลปกติ 3 บาท เป็นการช่วยลดค่าใช้จ่ายให้แก่ผู้ประกอบธุรกิจขนส่งและให้บริการรถสาธารณะ ซึ่งรถยนต์ที่จะเติมน้ำมันนี้ได้ต้องผ่านการปรับสภาพเครื่องยนต์ก่อนโดยติดต่อได้ที่ศูนย์บริการทั่วไป
โดย B20 สามารถใช้ได้กับรถที่ปรับสภาพแล้ว จะไม่ทำให้เครื่องยนต์เสีย เนื่องจากผ่านการทดสอบเป็นที่เรียบร้อยแล้วอีกทั้งส่วนผสมของไบโอดีเซลที่เพิ่มขึ้นยังทำให้เครื่องยนต์สะอาดจากพลังงานที่บริสุทธิ์กว่าดีเซลทั่วไปด้วย อย่างไรก็ตามหลังการประกาศใช้ B20 แล้ว กระทรวงพลังงานยังจะดูแลราคาน้ำมันดีเซลอยู่ในกรณีที่มีราคาเกินกว่า 30 บาท จะนำเงินจากกองทุนฯ มาจ่ายค่าส่วนต่างให้ครึ่งหนึ่งด้วย และระหว่างนี้จะประกาศราคาน้ำมันให้ทราบล่วงหน้าตามปกติเพื่อรักษาเสถียรภาพทางราคาไว้
