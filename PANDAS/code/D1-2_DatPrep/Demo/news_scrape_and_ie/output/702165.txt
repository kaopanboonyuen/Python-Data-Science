องค์การขนส่งมวลชนกรุงเทพ (ขสมก.) ขอชะลอการปรับขึ้นอัตราค่าโดยสารรถทุกประเภทออกไปก่อน เพื่อเป็นการส่งเสริมให้ประชาชนใช้บริการรถโดยสารสาธารณะแทนรถยนต์ส่วนบุคคลมากขึ้นในช่วงที่เกิดสถานการณ์ปัญหาฝุ่นละออง ขนาดเล็ก (PM 2.5) เกินค่ามาตรฐานในหลายพื้นที่ ส่งผลกระทบต่อสุขภาพของประชาชน ซึ่งจะช่วยแก้ปัญหาการเพิ่มปริมาณของฝุ่นละอองขนาดเล็กในเขตพื้นที่กรุงเทพมหานคร

นายประยูร ช่วยแก้ว รองผู้อำนวยการฝ่ายการเดินรถองค์การ รักษาการในตำแหน่งผู้อำนวยการองค์การขนส่งมวลชนกรุงเทพ เปิดเผยว่า ตามมติที่ประชุมคณะกรรมการควบคุมการขนส่งทางบกกลาง ครั้งที่ 10/2561 เมื่อวันที่ 14 ธันวาคม 2561 อนุมัติให้มีการปรับปรุงอัตราค่าโดยสาร ทั้งรถธรรมดาและรถปรับอากาศ ที่วิ่งให้บริการในเขตกรุงเทพมหานครและปริมณฑล
แต่เนื่องจากปัจจุบันกรุงเทพมหานครกำลังประสบปัญหาฝุ่นละอองขนาดเล็กขนาดไม่เกิน 2.5 ไมครอน (PM2.5) เพิ่มสูงขึ้นเกินเกณฑ์มาตรฐานในหลายพื้นที่ ซึ่งมีสาเหตุหลักมาจากการเผาไหม้ของเครื่องยนต์ดีเซล และการก่อสร้างโครงการต่างๆ ขสมก.ได้เล็งเห็นถึงความสำคัญของปัญหาดังกล่าว จึงขอชะลอการปรับขึ้นอัตราค่าโดยสารรถทุกประเภท
ทั้งรถโดยสารธรรมดา รถโดยสารปรับอากาศเก่า และรถโดยสารปรับอากาศใช้เชื้อเพลิงก๊าซธรรมชาติ (NGV) ใหม่ออกไปก่อน เพื่อเป็นการส่งเสริมให้ประชาชนหันมาใช้บริการรถโดยสารสาธารณะ แทนรถยนต์ส่วนบุคคลมากขึ้น ซึ่งจะช่วยลดการปล่อยมลพิษ และฝุ่นละอองขนาดเล็กที่มีผลต่อสุขภาพของประชาชน
