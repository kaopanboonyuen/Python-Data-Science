กสทช.  เผย ผลตรวจชาวจีนรับจ้างกดไลค์ พบกว่า 3 แสนซิมลงทะเบียนถูกต้อง เร่งค่าย 3 มือถือส่งรายละเอียดให้ตำรวจสัปดาห์หน้าดำเนินคดี
นายฐากร ตัณฑสิทธิ์ เลขาธิการคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.)  กล่าวถึงความคืบหน้าการตรวจสอบกรณีชาวจีนต่างด้าวลักลอบนำซิมกว่า 3.47 แสนซิม มาใช้ดำเนินธุรกิจรับจ้างกดไลค์ พบว่า ซิมการ์ดทั้งหมดมีการลงทะเบียนอย่างถูกต้องโดยร้านตู้ที่ขายซิม ซึ่งถูกผู้ต้องหากว้านซื้อมาจากหลายพื้นที่ทั่วประเทศ โดยเฉพาะภาคกลางและภาคตะวันออกเฉียงเหนือ ในจังหวัดบุรีรัมย์
เบื้องต้นผู้ประกอบการ 3 ค่าย ได้เข้าหารือและให้ข้อมูลจากการตรวจสอบซิมการ์ดที่เป็นของกลาง โดยเป็นเครือข่ายของเอไอเอส จำนวน 105,485 หมายเลข เป็นซิมการ์ดที่สามารถใช้งานได้อยู่ 6,650 หมายเลข เครือข่ายดีแทค จำนวน 104,339 หมายเลข เป็นซิมการ์ดที่สามารถใช้งานได้อยู่ 43,471 หมายเลข เครือข่ายทรูมูฟ จำนวน 105,458 หมายเลข เป็นซิมการ์ดที่สามารถใช้งานได้อยู่ 9,777 หมายเลข
โดยในจำนวนนซิมของทรูมูฟ เป็นค่ายที่มีการลงทะเบียนซิมสูงสุดคือ 2,972 ซิม 1 ต่อคน รองลงมาคือซิมของค่ายดีแทค ลงทะเบียนสูงสุดประมาณ 500 ซิมต่อ 1 คน และเอไอเอสลงทะเบียนสูงสุด 413 ซิมต่อ 1 คน ทั้งนี้ กสทช.ได้กำชับผู้ประกอบการค่ายมือถือทั้ง 3 ค่าย ส่งรายละเอียดการใช้งานซิมทั้งหมด พร้อมรายชื่อผู้ที่ลงทะเบียนซิมมากที่สุดให้เจ้าหน้าที่ตำรวจ เพื่อดำเนินคดีตามกฎหมายต่อไป
อย่างไรก็ตาม กสทช. ได้แจ้งความร้องทุกข์กรณีที่ชาวจีนกลุ่มนี้นำอุปกรณ์วิทยุคมนาคมมาใช้โดยไม่ได้รับอนุญาต จากการสอบสวนเบื้องต้นพบว่าผู้ต้องหาสั่งซื้ออุปกรณ์ดังกล่าวผ่านทางไปรษณีย์ ซึ่งถือเป็นความผิดทางอาญา มีโทษจำคุกไม่เกิน 5 ปี หรือ ปรับไม่เกิน 1 แสนบาท
นอกจากนี้ กสทช.จะเร่งรัดดำเนินการลงทะเบียนซิมการ์ดแบบสแกนลายนิ้วมือ เพื่อเชื่อมโยงฐานข้อมูลกับกรมการปกครอง โดยนำร่องใช้งาน 30 จุด ในพื้นที่ภาคใต้ เมื่อวันที่ 31 พฤษภาคมที่ผ่านมา และจะครอบคลุม 2-3 หมื่นจุดทั่วประเทศ ภายในปีหน้า ซึ่งจะทำให้เกิดความมั่นคงทางเศรษฐกิจและภายในประเทศ
