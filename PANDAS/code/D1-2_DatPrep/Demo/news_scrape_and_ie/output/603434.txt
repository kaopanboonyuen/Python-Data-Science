เกษตรกรในพื้นที่หมู่ที่ 4 ตำบลห้วยเจริญราษฎร์ อำเภอแม่ใจ จังหวัดพะเยา หันมาปลูกพริกหนุ่มเหนือนางพญา สร้างรายได้ได้ดี สามารถพลิกผันชีวิตให้มีรายได้เพิ่มขึ้น โดยในแต่ละปีจะสามารถสร้างรายได้ในการปลูกพริกต่อไร่กว่า 1 แสนบาท โดยเฉพาะฤดูหนาวผลผลิตพริกจะให้ผลผลิตอย่างดี

นายสิงห์คำ จอมเที่ยง อายุ 48 ปี เกษตรกรในพื้นที่ หมู่ที่ 4 ตำบลห้วยเจริญราษฎร์ อำเภอแม่ใจ จังหวัดพะเยา กำลังดูแลผลผลิตพริกหนุ่มเหนือนางพญา ที่เขาทำการปลูกไว้ประมาณกว่า 3 ไร่ ที่กำลังจะสามารถเก็บเกี่ยวผลผลิตได้ในช่วงนี้ หลังจากที่เขาได้หันมาปลูกพริกหนุ่มพันธ์ุเหนือนางพญาดังกล่าว เมื่อ 2 ปีที่ผ่านมา ส่งผลให้สร้างรายได้เป็นอย่างดียิ่ง

โดยนายสิงห์คำ จอมเที่ยง เล่าว่า ตนเองหันมาปลูกพริกหนุ่มสดดังกล่าวเมื่อ 2 ปีที่ผ่านมา ซึ่งสามารถให้ผลผลิตได้เป็นอย่างดี โดยเฉพาะฤดูหนาวจะดูแลได้ง่ายกว่าฤดูฝน และผลผลิตจะดี ซึ่งตนเองได้ทำการปลูกไว้ประมาณ 4 พันต้น โดยแต่ละต้นจะให้ผลผลิตประมาณ 3-5 กิโลกรัมต่อต้น ในส่วนของตลาดนั้นจะนำไปจำหน่ายเองรวมทั้งมีพ่อค้าแม่ค้าเดินทางมารับซื้อถึงสวน โดยเฉลี่ยแล้วในแต่ละปีจะสามารถสร้างรายได้ให้เฉลี่ยต่อไร่ประมาณ 1 แสนบาท ซึ่งถือว่าเป็นรายได้ที่ดี หากผลผลิตมีความสวยงามเหมือนในปีนี้และราคาตามท้องตลาดที่ดี ซึ่งถือว่าทำให้เกษตรกรสามารถอยู่ได้และสร้างรายได้ให้เป็นอย่างดี
นับว่าอาชีพการปลูกพริกหนุ่มสด ในพื้นที่ตำบลเจริญราษฎร์ อำเภอแม่ใจ จังหวัดพะเยา ถือว่าเป็นอีกอาชีพหนึ่ง ที่สามารถสร้างรายได้ให้กับเกษตรกรในพื้นที่ ที่นี่ได้เป็นอย่างดี โดยในขณะนี้เกษตรกรหลายรายเริ่มหันมาปลูกพริกเพื่อจำหน่าย

