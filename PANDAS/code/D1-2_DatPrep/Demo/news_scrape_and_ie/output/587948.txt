กรมธนารักษ์ เตรียมเปิดโครงการบ้านผู้สูงอายุที่มีรายได้น้อย ในราคาไม่เกิน 5 แสนบาท เริ่มโครงการแรกพร้อมกัน 20 จังหวัด ต.ค. นี้
ในเดือนตุลาคมนี้ กรมธนารักษ์จะเปิดโครงการพัฒนาที่อยู่อาศัยใน 20 จังหวัด โดยใช้ที่ราชพัสดุสร้างบ้านให้ผู้สูงอายุที่มีรายได้น้อย ราคาไม่เกิน 5 แสนบาท ซึ่ง 1 ในโครงการแรก คือบ้านสำหรับผู้สูงอายุครบวงจรในจังหวัดประจวบคีรีขันธ์
โดยจะใช้ที่ราชพัสดุ จำนวนกว่า 11 ไร่ ใน อำเภอเมืองประจวบคีรีขันธ์ นำมาพัฒนาเป็นที่พักอาศัยสำหรับผู้สูงอายุแบบครบวงจร หรือ ซีเนียร์ คอมเพล็ก ด้านหน้าติดถนนเลียบชายทะเล และห่างจากโรงพยาบาลประจำจังหวัดไม่เกิน 4 กิโลเมตร มูลค่าที่ดินกว่า 95 ล้านบาท

นายพชร อนันตศิลป์ อธิบดีกรมธนารักษ์ เปิดเผยว่า ที่ดินดังกล่าวได้ผ่านประชาพิจารณ์และผ่านรับฟังความเห็นผลกะทบด้านสิ่งแวดล้อม หรือ อีไอเอ แล้ว ซึ่งจะเริ่มต้นเปิดให้เอกชนประมูลได้ในตุลาคมนี้ หรือในปีงบประมาณ 2561 เพื่อให้โรงพยาบาลเอกชนร่วมพัฒนา มีสัญญาเช่า 30 ปี
โดยผู้มีสิทธิซื้อที่อยู่อาศัยในโครงการจะเป็นเจ้าหน้าที่รัฐและประชาชนทั่วไป อายุตั้งแต่ 55 ปี ตั้งเป้าหมายราคาขายไม่ให้เกิน 1 ล้านบาท เพื่อให้มีภาระในการผ่อนไม่มาก ประมาณ 1,000 บาทต่อเดือน และในต้นเดือนตุลาคม จะเปิดตัวโครงการพัฒนาที่อยู่อาศัยระยะแรก ไม่ต่ำกว่า 20 จังหวัด ในราคาไม่เกิน 5 แสนบาทต่อหน่วย
นอกจากนี้ กรมธนารักษ์ ยังอยู่ระหว่างประมูลขายที่ราชพัสดุ ที่ตั้งอยู่ใน อำเภอหัวหิน จังหวัดประจวบคีรีขันธ์ เนื้อที่ กว่า 24 ไร่ โดยเงินที่ได้จากการขายจะมอบให้โรงพยาบาลศิริราช เพื่อนำไปสร้างอาคารผู้ป่วยใหม่ มีราคาขายเริ่มต้น 687 ล้านบาท โดยผู้ประมูลจะต้องนำหลักประกัน 68 ล้านบาท พร้อมกับการยื่นเสนอราคา มีกำหนดยื่นวันที่ 20 กันยายน นี้
