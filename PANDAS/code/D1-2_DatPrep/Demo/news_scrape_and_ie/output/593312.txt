ปตท.เปิดให้บริการ  26 ต.ค. ตามปกติ พร้อมอำนวยความสะดวกประชาชนทั่วประเทศ สอบถามข้อมูลเพิ่มเติมโทร. 1365 ตลอด 24 ชม.
น.ส.จิราพร ขาวสวัสดิ์ รองกรรมการผู้จัดการใหญ่หน่วยธุรกิจน้ำมัน บริษัท ปตท. จำกัด (มหาชน) เปิดเผยว่า สำหรับในช่วงพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดชบรมนาถบพิตร วันที่ 26 ต.ค.นี้ สถานีบริการน้ำมัน ปตท. ทั่วประเทศ จะยังคงให้บริการตามปกติ เพื่อสนับสนุนและอำนวยความสะดวกเรื่องการเดินทางให้กับพี่น้องประชาชนที่ประสงค์จะเดินทางเข้าร่วมพระราชพิธีอันสำคัญของคนไทยในทุกเส้นทาง
พร้อมเป็นจุดแวะพักให้บริการน้ำดื่มสำหรับประชาชนที่เดินทางเข้าร่วมในพระราชพิธี โดยจะมีการผลัดเปลี่ยนหมุนเวียนให้พนักงานได้มีโอกาสเข้าร่วมพิธีถวายดอกไม้จันทน์ ถวายความจงรักภักดีและน้อมสำนึกในพระมหากรุณาธิคุณเป็นล้นพ้นอันหาที่สุดมิได้ ในสถานที่ที่รัฐบาลได้จัดไว้ในแต่ละพื้นที่
ทั้งนี้ ปตท. จะปิดบริการร้านคาเฟ่อเมซอน ร้านค้าสะดวกซื้อจิฟฟี่ ร้านเซเว่นอีเลฟเว่น ร้านเท็กซัส ชิคเก้น และร้านฮั่ว เซ่ง ฮง ติ่มซำ รวมถึงศูนย์บริการยานยนต์ฟิตออโต้ ในสถานีบริการน้ำมัน ปตท. ทุกสาขาทั่วประเทศ ในวันที่ 26 ต.ค. 2560 ตั้งแต่เวลา 14.30 น. สำหรับร้านค้าที่อยู่ในห้างสรรพสินค้า กำหนดเวลาให้บริการจะเป็นไปตามเวลาเปิด-ปิดของห้างฯ ส่วนร้านค้าที่อยู่ในท่าอากาศยานนานาชาติอุดรธานีจะเปิดให้บริการตามปกติ
ทุกร้านค้าของ ปตท. จะเปิดให้บริการตามปกติ ในวันที่ 27 ต.ค. 2560 หากต้องการสอบถามข้อมูลเพิ่มเติม สามารถติดต่อ PTT Contact Center โทร. 1365 ได้ตลอด 24 ชม.
