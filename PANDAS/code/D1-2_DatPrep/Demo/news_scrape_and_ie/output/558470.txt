ท่าอากาศยานสุวรรณภูมิ จัดพื้นที่พักคอยอำนวยความสะดวกผู้โดยสาร  “ทัวร์ญี่ปุ่น”  ถูกหลอก ด้านกระทรวงการท่องเที่ยวและกีฬาเตรียมแถลงบ่ายนี้
นายศิโรตม์ ดวงรัตน์ ผู้อำนวยการท่าอากาศยานสุวรรณภูมิ บริษัท ท่าอากาศยานไทย จำกัด (มหาชน)  เปิดเผยว่า ตามที่มีผู้โดยสารจำนวน 1,000 – 1,500 คน เดินทางมายังท่าอากาศยานสุวรรณภูมิ ในช่วงเวลา 19.00 น. – 20.00 น. ของเมื่อวานนี้ โดยผู้โดยสารดังกล่าวได้ให้ข้อมูลในเบื้องต้นแก่เจ้าหน้าที่ ว่าได้ร่วมลงทุนกับบริษัทแห่งหนึ่งโดยบริษัทมีนโยบายในการนำผู้ลงทุนไปเที่ยวต่างประเทศเช่นประเทศญี่ปุ่น

และผู้โดยสารถูกนัดหมายให้เดินทางไปประเทศญี่ปุ่นในคืนนี้ แต่เมื่อเดินทางมาถึง กลับไม่พบบุคคลที่จะพาไปเที่ยว จึงทราบว่าตนถูกหลอก กรณีดังกล่าวทำให้เกิดความแออัดบริเวณห้องโถงผู้โดยสารขาออกชั้น 4 ในส่วนของเคาน์เตอร์เช็คอินตั้งแต่ Row A จนถึง Row J ทั้งนี้ เบื้องต้น ทสภ. ได้ ร่วมกับเจ้าหน้าที่ตำรวจ และเจ้าหน้าที่ตำรวจท่องเที่ยวจัดเจ้าหน้าที่อำนวยความสะดวกพาผู้โดยสารไปพักคอยที่บริเวณห้องโถงผู้โดยสารขาเข้า ชั้น 2 แทน เพื่อลดความแออัดของห้องผู้โดยสารขาออก
พร้อมทั้งให้การดูแลแจกจ่ายน้ำดื่มให้กับผู้โดยสาร และจัดจุดอำนวยความสะดวกผู้โดยสารที่บริเวณ ประตู 2 ชั้น 2 หน้าทางออก Exit A  และยังได้จัดรถบัสเพื่ออำนวยความสะดวกแก่ผู้โดยสารที่ต้องการเดินทางไปยังท่าอากาศยานดอนเมือง บริเวณประตู 3 ชั้น 2 อีกด้วย สำหรับข้อเท็จจริงของกรณีดังกล่าวอยู่ในระหว่างการสอบสวนของสถานีตำรวจท่าอากาศยานสุวรรณภูมิ
ด้าน  ดร.ชาญวิทย์ ผลชีวิน โฆษกกระทรวงการท่องเที่ยวและกีฬา  เปิดเผยว่า กรณีกลุ่มลูกทัวร์ที่โดนบริษัทขายตรงหลอกลวงว่าจะพาไปเที่ยวประเทศญี่ปุ่นระหว่างวันที่ 11-16 เมษายน ซึ่งติดค้างอยู่ภายในสนามบินสุวรรณภูมิเมื่อคืนที่ผ่านมานั้น ล่าสุดบางส่วนได้เดินทางกลับบ้านแล้วและบางส่วนรอเข้าแจ้งความดำเนินคดีในเช้าวันนี้
ซึ่งเมื่อคืนที่ผ่านมานางกอบกาญจน์ วัฒนวรางกูร รัฐมนตรีว่าการกระทรวงการท่องเที่ยวและกีฬา พร้อมด้วยปลัดกระทรวงการท่องเที่ยว ได้ลงพื้นที่ให้ความช่วยเหลือลูกทัวร์ พร้อมร่วมกับบริษัท ท่าอากาศยานไทย จำกัด (มหาชน) และตำรวจจัดหาพื้นที่อำนวยความสะดวก รวมทั้งได้จัดรถ shuttle bus ให้กับผู้โดยสารที่มีความประสงค์ต้องการเดินทางกลับบ้าน
ขณะที่มาตรการให้ความช่วยเหลือในส่วนของกระทรวงการท่องเที่ยว ต้องยอมรับว่าอาจไม่ได้เข้าไปช่วยเหลือได้เต็มที่ เนื่องจากกรณีที่เกิดขึ้นไม่ได้มาจากบริษัททัวร์ แต่เป็นบริษัทขายตรง ดังนั้นในส่วนของกระทรวงการท่องเที่ยวจึงเข้าไปดูแลได้แค่เรื่องของการอำนวยความสะดวกการเดินทางกลับ และวันนี้อาจมีลูกทัวร์ที่โดนหลอกเดินทางมาเพิ่มไปที่ท่าอากาศยานสุวรรณภูมินั้น
เชื่อว่าเหตุการณ์ตั้งแต่เมื่อคืนสมาชิกในกลุ่มได้มีการส่งข่าวต่อๆกันแล้วให้ทราบถึงสถานการณ์ ดังนั้นจึงคาดว่ากลุ่มคนที่จะมาเพิ่มเป็นการเข้ามาแจ้งความมากกว่า และวันนี้เวลา 13.00 น. ที่กระทรวงการท่องเที่ยวจะมีการแถลงข่าวในเรื่องดังกล่าวด้วย
