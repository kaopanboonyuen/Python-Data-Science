นายสิงห์คำ จอมเที่ยง อายุ 48 ปี เกษตรกรในพื้นที่ หมู่ที่ 4 ตำบลห้วยเจริญราษฎร์ อำเภอแม่ใจ จังหวัดพะเยา ได้ดูแลผลผลิต “สตอเบอรี่” ที่ทำการปลูกไว้ประมาณกว่า 3.5 ไร่ และสามารถเก็บเกี่ยวผลผลิตได้ในช่วงนี้ หลังจากที่เขาได้หันมาปลูกสตอเบอรี่ พันธ์พระราชทาน 80 เมื่อ 3 ปีที่ผ่านมา ส่งผลให้สร้างรายได้เป็นอย่างดียิ่ง
โดยนายสิงห์คำ จอมเที่ยง เล่าว่า ตนเองหันมาปลูกสตอเบอรี่ดังกล่าวเมื่อ 3 ปีที่ผ่านมา ซึ่งสามารถให้ผลผลิตได้เป็นอย่างดี โดยเฉพาะฤดูหนาวผลผลิตจะดี ซึ่งตนเองได้ทำการปลูกไว้ประมาณ 3 หมื่นกว่าต้น โดยแต่ละต้นจะให้ผลผลิตประมาณ 1-1.5 กิโลกรัมต่อต้น และจะจำหน่ายในกิโลกรัมเฉลี่ยประมาณ 200 บาท

ในส่วนของตลาดนั้นจะนำไปจำหน่ายเอง รวมทั้งมีพ่อค้าแม่ค้าเดินทางมารับซื้อถึงสวน โดยเฉลี่ยแล้วในแต่ละปีจะสามารถสร้างรายได้ให้เฉลี่ยต่อไร่ประมาณ 2 แสนบาท ซึ่งถือว่าเป็นรายได้ที่ดี นอกจากนั้นทางสวนสิงห์คำยังเปิดบริการให้นักท่องเที่ยวสามารถเดินทางเที่ยวชิมถึงสวน ซึ่งถือว่าทำให้เกษตรกรสามารถอยู่ได้และสร้างรายได้ให้เป็นอย่างดี

นับว่าอาชีพการปลูกสตอเบอรี่ ในพื้นที่ตำบลเจริญราษฎร์ อำเภอแม่ใจ จังหวัดพะเยา ถือเป็นอีกอาชีพหนึ่งที่สามารถสร้างรายได้ให้กับเกษตรกรในพื้นที่ได้เป็นอย่างดี โดยในขณะนี้ผลผลิตจะออกมาอย่างต่อเนื่อง และจะมีลูกค้าเดินทางมาท่องเที่ยวกันตลอดไม่ขาดสาย

