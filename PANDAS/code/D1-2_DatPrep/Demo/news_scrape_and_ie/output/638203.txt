เรียกได้ว่าตอนนี้ผลไม้มาแรงคงหนีไม่พ้นราชาผลไม้อย่าง ‘ทุเรียน’ จริงๆ ไหนจะถูกสั่งจองจากอาลีบาบาถึง 3 แสนกว่าตันใน 2 วัน ทำเอากลายเป็นผลไม้ขึ้นชื่อของประเทศไทยไปแล้ว
ล่าสุด โลกออนไลน์ได้แชร์คลิปของสมาชิกเฟซบุ๊ก Somporn Pornpaya Loungji ที่ถ่ายร้านทุเรียนแห่งหนึ่ง ในตลาด อตก. ซึ่งเป็นตลาดที่ได้ชื่อว่า รวบรวมสินค้าคุณภาพดีแห่งหนึ่งในประเทศไทย ก่อนมีการสอบถามถึงราคาทุเรียน ที่สูงถึงกิโลกรัมละ 3,000 บาท สร้างความอยากรู้อยากเห็นให้กับชาวเน็ตเป็นอย่างมาก

และแน่นอนวันนี้ (2 พ.ค. 61) ทีมข่าว MThai News ไม่รอช้ารีบลงพื้นที่ไปหาคำตอบมาให้คุณผู้อ่านหายสงสัย เหตุใด ‘ทุเรียน’ ถึงได้ราคาสูงถึงกิโลกรัมละ 3,000 บาท โดย นางพุธชาติ ลาภผล หรือ พี่นิด เจ้าของร้าน ‘น้องนิด ระยอง’ ที่อยู่ในคลิปดังกล่าว ได้ออกมาต้อนรับเราอย่างเป็นกันเอง พูดเพราะ น่ารัก ใส่ใจลูกค้า จนมีลูกค้าประจำเป็นจำนวนมาก
ทั้งนี้ พี่นิด เล่าว่า ตนเองเป็นเกษตรกร อยู่ที่ จ.ระยอง แล้วทำเรื่องมาขอความช่วยเหลือจาก อตก. จนได้เข้ามาขาย โดยอยู่ที่นี่มานาน 30 ปี ก่อนถูกเชิญให้เป็นร้าน Best Of Ortorkor ซึ่งทุเรียนของทางร้านปลอดสารพิษ ไม่มีการชุบน้ำยาเร่งให้สุก มาจากสวนของที่บ้านกว่า 80 ไร่ และดูแลเองทุกขั้นตอน ไม่ขายส่ง ทุกลูกถูกนำมาขายที่ อตก. เท่านั้น ที่สำคัญทางร้านซื้อพันธุ์จาก ‘ทุเรียนนนท์’ นำไปปลูกที่ จ.ระยอง เปรียบเหมือนได้กินทุเรียนลูกละ 10,000 บาท ในราคาถูกลง

สำหรับ ‘ทุเรียน’ ของร้าน ‘น้องนิด ระยอง’ แบ่งออกเป็น 3 เกรด แบบเกรดพรีเมี่ยม จะอยู่ที่กิโลกรัมละ 4,000 บาท รองลงมาแบบเกรดเอ จะอยู่ที่กิโลกรัมละ 3,000 บาท เป็นโปรโมชั่นพิเศษ ต่อด้วยเกรดบี จะอยู่ที่กิโลกรัมละ 2,000 บาท และสุดท้ายแบบทั่วไปราคายืนพื้น จะอยู่ที่กิโลกรัมละ 1,000 บาท เท่านั้น ซึ่งลูกค้าสามารถชิมได้จนกว่าจะพอใจ และเลือกระดับความหวานของทุเรียนได้อีกด้วย โดยพันธุ์ที่นิยม คือ ก้านยาว กับ หมอนทอง
ขณะที่ หลังจากกลายเป็นข่าวดังจนถูกพูดถึงเป็นอย่างมากในโลกโซเชียล ทางร้านก็ไม่ได้รับผลกระทบแต่อย่างใด เนื่องจากที่ผ่านมาลูกค้าจะทราบดีว่า ทางร้านของ ‘พี่นิด’ มีทุเรียนขายตลอดทั้งปี และขายราคานี้มาตลอดเกือบ 30 ปี บวกกับคุณภาพที่สมราคา แถมตอนนี้มีลูกค้าเพิ่มมากยิ่งขึ้นจากคลิปดังกล่าว ซึ่งเจ้าตัวไม่รู้เลยด้วยซ้ำ เพราะไม่เล่นเฟซบุ๊ก

“สำหรับคนที่ตกใจกับคลิปที่ถูกเผยแพร่ทางโลกออนไลน์ พี่นิดต้องขอโทษจริงๆ ทุกครั้งที่มีการซื้อ เราจะให้ลูกค้าชิมทุกครั้งว่า ลูกค้าชอบทานเนื้อแบบไหน เพราะเราเน้นดูแลเอาใจใส่ จัดให้ตามใจลูกค้า หากลูกค้าสงสัยทำไมถึงมีราคาสูงถึงกิโลกรัมละ 3,000 บาท เราก็จะอธิบายให้ลูกค้าเข้าใจ ร้านของเราได้รับเชิญจากทาง อตก. ให้เป็นร้าน Best Of Ortorkor หากอันไหนไม่ได้คุณภาพ เราจะไม่ขายให้ลูกค้าเด็ดขาด”
หากใครอยากลองชิม ‘ทุเรียน’ ร้าน ‘น้องนิด ระยอง’ สามารถเข้ามาเลือกซื้อได้ที่ ตลาด อตก. หน้าร้านโครงการหลวง แต่ถ้าไม่มีเวลาหรืออยู่ไกล ทางร้านมีบริการจัดส่งให้ถึงที่ เพียงแค่บอกว่า อยากทานเนื้อแบบไหนเท่านั้น ทั้งนี้สามารถโทรสอบถามได้ที่ เบอร์โทรศัพท์ 086-380-4090 , 082-643-2587
อย่างไรก็ตาม องค์การตลาดเพื่อเกษตรกร หรือ ตลาด อตก. เป็นตลาดที่ส่งเสริมสินค้าทางการเกษตร เพื่อความเป็นอยู่ของเกษตรกรที่ดีขึ้น และเป็นประตูสู่การส่งออก ช่วยพยุงราคาให้สินค้าเกษตรอยู่ในราคาที่ได้ดุลทางการค้ากับต่างประเทศ เช่น กรณีการส่งผลไม้ไปต่างประเทศ ถ้าราคาต่ำเกษตรกรก็จะไม่ได้ราคาในส่วนของสินค้าทางการเกษตรในการผลิต เพราะฉะนั้น อตก. ต้องเลือกคุณภาพของสินค้า เพื่อสร้างราคาให้กับเกษตรกร หากสินค้าไม่ได้คุณภาพเจ้าหน้าที่จะลงมาตรวจสอบทันที





