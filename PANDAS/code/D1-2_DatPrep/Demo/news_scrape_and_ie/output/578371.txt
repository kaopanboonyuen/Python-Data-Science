ชาวนาขอนแก่น หันปลูก  “กุยช่าย”  ขายทั้งหมู่บ้าน สามารถส่งจำหน่ายได้ทั่วภาคอีสาน สร้างรายได้กว่า 30,000 ต่อเดือน
ผู้สื่อข่าวลงพื้นที่สำรวจ หมู่บ้านนาเพียง ต.สำราญ อ.เมือง จ.ขอนแก่น ซึ่งชาวบ้านทั้งหมู่บ้านได้พร้อมใจกันปรับพื้นที่ทางการเกษตรของตนเอง จากเดิมทำไร่ ทำนา หันมาปลูกกุยช่ายขาว โดยบางรายถึงขั้นเปลี่ยนที่นาของตนเองที่มีหลายสิบไร่มาทำเป็นแปลงกุยช่ายทั้งระบบ
ด้าน นายจำรูญ วงษ์ละคร อายุ 54 ปี กล่าวว่า สิ่งสำคัญที่สุดคือการจะต้องขุดแปลงให้ลึก เพื่อจะระบายน้ำไม่ให้ท่วมต้นกุยช่าย โดยเฉพาะขณะนี้ที่เข้าสู่ฤดูฝน จึงต้องบริหารจัดการน้ำในแปลงกุยช่ายรวมทั้งการลดปัญหาความชื้นที่อาจจะทำให้เกิดเชื้อราและรากเน่า
ซึ่งการปลูกต้นกุยช่ายของสมาชิกกลุ่มเกษตรกรปลูกกุยช่ายบ้านนาเพียงแห่งนี้ จะเน้นไปที่การปลูกต้นกุยช่ายเขียว และ ต้นกุยช่ายขาว ซึ่งต้นกุยช่ายขาวนั้นจะถูกครอบไว้ด้วยกระถางดินเผาทรงสูงเมื่อได้เวลาที่กำหนด ก็จะถูกตัดส่งจำหน่ายไปทั่วทั้งภาคอีสาน

ทั้งนี้ ยอมรับว่าเกษตรกรผู้ปลูกกุยช่ายของ บ.นาเพียง แห่งนี้ ล้วนประสบความสำเร็จอย่างมาก สามารถสร้างรายได้มากกว่า 10,000 บาทต่อเดือน ซึ่งการปลูกต้นกุยช่ายนั้นใช้พื้นที่น้อย ปลูกแต่ละครั้งเก็บได้นานกว่า 4 ปี ขณะที่การส่งจำหน่ายนั้นเป็นที่ต้องการของตลาดทั่วทั้งภาคอีสาน จนทำให้วันนี้หมู่บ้านผลิตส่งจำหน่ายไม่ทัน
นายจำรูญ กล่าวต่อว่า เดิมครอบครัวตนทำนาข้าว ต่อมาจึงได้ใช้พื้นที่ 1 ไร่ มาปรับเป็นแปลงกุยช่าย หรือที่คนอีสานเรียกว่าผักแป้น หลังจากที่ปลูกแล้วก็พบว่าได้ให้ผลผลิตที่ดีมีตลาดรองรับ จึงตัดสินใจยึดอาชีพปลูกต้นกุยช่ายมาโดยตลอดถึงวันนี้เกือบ 20 ปี ซึ่งพื้นที่ 1 ไร่ นั้นได้แบ่งสัดส่วนการปลูกกุยช่ายเขียวและกุยช่ายขาวอย่างละครึ่ง สร้างรายได้กว่า 30,000 ต่อเดือน

ที่มา  INN
