ชาวนาอ่างทองไอเดียแจ่ม สร้างหุ่นไดโนเสาร์เป็น  ร้านกาแฟ  เน้นจุดขายสร้างรายได้แถมเตรียมขยายสาขา
ที่บริเวณริมถนนท่าช้าง-แสวงหา หมู่ 5 หน้าท่อตาสี ต.แสวงหา อ.แสวงหา จ.อ่างทอง นายสามารถ ทรัพย์วัลย์ อายุ 60 ปี สร้างร้านขายกาแฟ ที่มีจุดขายเป็นร้านค้ารูปทรงไดโนเสาร์ ดึงดูดสายตาลูกค้าให้เข้ามาลองชิมกาแฟดึกดำบรรพ์ ในราคาแสนถูก ทุกอย่าง 20 บาท ที่สำคัญรสชาติกาแฟดึกดำบรรพ์ ของนายสามารถ มีความอร่อยถูกใจนักชิม
ด้าน นายสามารถ เปิดเผยว่า ตนเองและครอบครัวเป็นชาวนา และเลี้ยงเป็ดไร่ทุ่งเป็นอาชีพเสริม ในช่วงฤดูแล้งที่ผ่านมา ต้องประสบปัญหาขาดแคลนน้ำ ต้องหยุดทำนาและหยุดเลี้ยงเป็ดไร่ทุ่งขาดรายได้เลี้ยงครอบครัว จึงได้ปรึกษา ลูกสาวเพื่อทำร้านขายกาแฟสร้างรายได้ แต่การซื้อแฟรนไชส์นั้นต้องลงทุนสูง และมีคู่แข่งที่เหมือนกันจำนวนมาก จึงปรับเปลี่ยนวิธีคิดในการหาสูตรกาแฟ แล้วมาทำการชงขายเองเพื่อเป็นการสร้างความแปลกใหม่และลดต้นทุน
โดยได้เปิดอินเตอร์เน็ต หาสูตรแล้วมาทำการฝึกฝนทดลอง จนได้สูตรกาแฟที่ลงตัว ก่อนทำการสร้างร้านค้า ที่เป็นแบรนด์ของตัวเอง โดยลูกสาวช่วยในการออกแบบโลโก้ถุงใส่กาแฟ ส่วนตนเองได้ทำการสร้างหุ่นไดโนเสาร์ จากโครงเหล็ก และใช้กระดาษหนังสือพิมพ์ ทำการห่อหุ้มโครงเหล็กไดโนเสาร์ ทาสีเคลือบเพื่อป้องกันแดดและฝน โดยดูขั้นตอนวิธีทำมาจากยูทูป ทั้งหมดใช้เงินประมาณสองหมื่นบาท ทั้งนี้พบว่าได้รับการตอบรับจากลูกค้าเป็นอย่างดี และมีการวางแผนว่าจะขยายสาขาวอีกในอนาคต
