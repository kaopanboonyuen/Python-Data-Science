บล.เอเซีย พลัส กล่าวว่า ตลาดหุ้นไทยเช้านี้มีโอกาสที่ปรับตัวขึ้น ด้านภูมิภาคเอเชียเช้านี้ส่วนใหญ่อยู่ในแดนบวก เช่นเดียวกับดัชนีดาวโจนส์ ทั้งนี้ ตลาดบ้านเราขาด Fund Flow ที่จะเข้ามาช่วยหนุน ทำให้การปรับขึ้นของดัชนีฯอยู่ในกรอบจำกัด พร้อมให้ติดตามการแถลงของประธานธนาคารกลางสหรัฐ (เฟด) คนใหม่

ซึ่งจะกล่าวแถลงการณ์รอบครึ่งปีต่อสภาคองเกรสสหรัฐในวันพรุ่งนี้ (27 ก.พ.) โดยจะเป็นการแสดงวิสัยทัศน์เกี่ยวกับนโยบายการเงินเป็นครั้งแรกต่อรัฐสภาสหรัฐฯ ซึ่งต้องรอดูทิศทางการปรับอัตราดอกเบี้ยของสหรัฐฯ พร้อมให้แนวรับ 1,800 จุด ส่วนแนวต้าน 1,820 จุด
ขณะที่ นักบริหารเงินจากธนาคารกรุงศรีอยุธยา เปิดเผยว่า ค่าเงินบาทเปิดตลาดที่ 31.40 บาทต่อดอลลาร์ แข็งค่าจากปิดตลาดที่ 31.47 บาทต่อดอลลาร์ หลังผลตอบแทนพันธบัตรสหรัฐลดลง จากการที่ตลาดมีความกังวลว่าธนาคารกลางสหรัฐจะไม่เร่งขึ้นดอกเบี้ยในระยะอันใกล้ ส่งผลให้สกุลดอลลาร์อ่อนค่าเมื่อเทียบกับสกุลอื่นๆ
รวมถึงเงินบาทเมื่อเปิดตลาดเช้านี้ โดยระหว่างวันอาจยังมีแรงเทขายดอลลาร์ต่อเนื่อง อย่างไรก็ตาม ระหว่างวันคาดว่าค่าเงินบาทจะเคลื่อนไหวในกรอบ 31.30-31.45 บาทต่อดอลลาร์
