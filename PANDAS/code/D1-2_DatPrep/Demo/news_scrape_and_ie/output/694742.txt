สินค้าโอทอปหลายหลากผลิตภัณฑ์ที่นำไปจัดชุดกระเช้าของขวัญปีใหม่ และชุดของขวัญโอทอป เป็นหนึ่งในสินค้าที่ ร้านในศูนย์กระจายสินค้าโอทอป ตำบลในเมือง อำเภอเมืองพิษณุโลก เตรียมไว้บริการประชาชนในช่วงโครงการ “ช็อปช่วยชาติ” ตั้งแต่วันที่ 15 ธ.ค.61 ถึง 16 ม.ค.62 ซึ่งผู้ซื้อสามารถนำใบกำกับภาษีเต็มรูปแบบไปหักลดหย่อนภาษี

นายปราโมช เจนธัญกรณ์ พัฒนาการจังหวัดพิษณุโลก กล่าวว่า จังหวัดพิษณุโลกมีกลุ่มผลิตสินค้าโอทอปที่ผลิตสินค้าได้มาตรฐานหลากหลายชนิด ทั้งสินค้าอุปโภค บริโภค ของฝาก ของที่ระลึก เพื่อเป็นการส่งเสริมสนับสนุนกลุ่มผู้ผลิตให้มีรายได้ ในช่วงเทศกาลปีใหม่ 2562
จึงมอบหมายให้ร้านดังกล่าวนำผลิตภัณฑ์โอทอปไปจัดกระเช้าของขวัญ หวังกระตุ้นเศรษฐกิจในช่วงปีใหม่ โดยทางสำนักงานพัฒนาชุมชนจังหวัดพิษณุโลก เป็นผู้รับคำสั่งซื้อ
ล่าสุดเจ้าของผลิตภัณฑ์โอทอป จังหวัดพิษณุโลก 22 ผลิตภัณฑ์ นำสินค้าไปจำหน่ายในงาน OTOP City Happy Market 2018 ที่ อิมแพค เมืองทองธานี ระหว่างวันที่ 15 – 23 ธันวาคม พบว่ามียอดจำหน่ายสินค้าโอทอปรวมกันมากกว่า 1 ล้านบาทแล้ว
เช่นเดียวกับที่จังหวัดแพร่ มีกลุ่มผู้ผลิตสินค้าโอทอปกว่า 100 ร้านค้า นำสินค้าไปจำหน่ายในงานดังกล่าวเช่นกัน โดย 3 วันแรกมียอดจำหน่ายกว่า 4 ล้านบาท
