นางนันทนิตย์ คำจันทร์ทา อายุ 45 ปี เกษตรกรชาวตำบลเจริญราษฏร์ อำเภอแม่ใจ จังหวัดพะเยา นำผู้สื่อข่าวเข้าดูสวนส้ม ที่ใช้พื้นที่ประมาณ 29 ไร่ ในการปลูกส้มออร์แกนิค
นางนันทนิตย์เผยว่า ตนปลูกส้มมาแล้วเกือบ 4 ปี  สามารถสร้างรายได้ให้กับครอบครัวได้กว่าเดือนละ 5-6 หมื่นบาท ส้มเป็นที่ต้องการของตลาด เนื่องจากตนไม่ใช้สารเคมี


นางนันทนิตย์ เล่าว่า แต่ก่อนสวนแห่งนี้จะทำการปลูกผลไม้ผสมผสาน แต่ต่อมาตนตัดสินใจปลูกส้ม เนื่องจากเป็นผลไม้ ที่สามารถเก็บได้อย่างต่อเนื่อง ความโดดเด่นของสวนตน จะแตกต่างจากสวนส้มแห่งอื่นๆ เนื่องจากใช้วิธีการปลูก และดูแลผลผลิตแบบไม่ใช้สารเคมี ปลอดภัยจากสารพิษ ถึงแม้จะมีสีผิวที่ไม่สวย แต่รสชาติดี ซึ่งในช่วงนี้แต่ละวันจะสามารถเก็บผลผลิตได้ประมาณ 300 กิโลกรัม และขายในราคากิโลกรัมละ 25 บาท โดยจะมีผู้เดินทางมารับซื้ออย่างต่อเนื่องถึงสวนเลยทีเดียว
นอกจากนี้ สวนส้มของตนเองยังมีบรรยากาศที่ดีสวยงาม อยู่ติดกับอ่างเก็บน้ำ อากาศดีทำให้ผลผลิตออกมาดีด้วย ซึ่งต่อไปสวนแห่งนี้ จะพัฒนาให้เป็นแหล่งท่องเที่ยว เพื่อให้คนที่เดินทางมาซื้อส้ม สามารถเลือกซื้อและเด็ดส้มรับประทานกันแบบสดๆ ได้เลยเนื่องจากปราศจากสารเคมี
