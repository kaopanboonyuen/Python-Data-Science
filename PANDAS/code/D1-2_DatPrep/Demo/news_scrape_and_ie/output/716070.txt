วันที่ 18 มีนาคม 2562 นายจิรวุฒิ วงศ์เทพวณิชย์ อายุ 45 ปี เกษตรกรเพาะเลี้ยงสาหร่ายพวงองุ่น กล่าวว่า เดิมเลี้ยงสาหร่ายพวงองุ่น แต่เนื่องจากทำมาได้สักระยะหนึ่งสาหร่ายพวงองุ่นเกิดปัญหา คือ เรื่องของการเก็บรักษา พอขนส่งไกลๆ จะไปได้ยาก จึงมองว่าถ้าสามารถนำสาหร่ายพวงองุ่นมาแปรรูปได้ก็จะสามารถทำให้ขยายตลาดได้มากขึ้น เป็นการต่อยอดผลิตภัณฑ์เพิ่มเติมด้วย

โดยเริ่มจากการแปรรูปทำข้าวเกรียบสาหร่ายพวงองุ่นมาตั้งแต่เดือนพฤษภาคม 2561 จนถึงปัจจุบัน จึงนับได้ว่าเป็นเจ้าแรกที่ทำข้าวเกรียบสาหร่ายพวงองุ่นโดยใช้สาหร่ายพวงองุ่นล้วนๆ ซึ่งต้นทุนจะสูง แต่เนื่องจากเราเลี้ยงเองสามารถทำและนำมาจำหน่ายได้

สำหรับขั้นตอนวิธีทำข้าวเกรียบสาหร่ายพวงองุ่น เรานำแป้งมันกับแป้งสาลีมาผสมตามสัดส่วน แล้วใส่เครื่องปรุงรส ได้แก่ พริกไทย รากผักชี กระเทียม หลังจากนั้นนำมาปั่นรวมกันเมื่อเข้าแล้วก็ทำการนวดให้เป็นเส้น หลังจากนั้นจึงนำไปนึ่งประมาณ 1 ชั่วโมง พอนึ่งเสร็จแป้งจะเซตตัวเป็นก้อนก็นำไปแช่ตู้เย็นไว้ 1 คืน หลังจากนั้นก็นำไปหั่นตากแดดไว้ 1 วัน แล้วนำไปบรรจุใส่ถุง

โดยเราจะขายทั้งแบบที่ทอดแล้วและที่ยังไม่ทอด ราคาอยู่ที่ขีดละ 15 บาท กิโลกรัมละ 150 บาท สำหรับที่ทอดแล้วจะเก็บได้ประมาณ 1 สัปดาห์ แต่สำหรับอันที่ยังไม่ทอดสามารถเก็บได้นานถึง 1 ปี หากลูกค้าที่อยู่ไกลสามารถซื้อไปทอดทำเองได้ที่บ้าน
ทั้งนี้ของเราเน้นสาหร่ายพวงองุ่นล้วน ไม่ผสมกับส่วนผสมอย่างอื่น มั่นใจว่าปลอดภัยไร้สารพิษแน่นอน เนื่องจากทางกรมประมงจะมาเก็บตัวอย่างสาหร่ายพวงองุ่นไปตรวจทุก 3 เดือน จากที่ได้นำสาหร่ายพวงองุ่นมาแปรรูปเป็นข้าวเกรียบสาหร่ายพวงองุ่นนั้นถือว่าได้ผลตอบรับที่ดี รสชาติอร่อย กรอบ อบอวลด้วยกลิ่นพริกไทย เนื่องจากยังไม่มีขายตามท้องตลาด

นอกจากนี้ยังมีผลิตภัณฑ์แปรรูปปลาหวาน ปลาเค็ม รับมาจากชาวประมงในพื้นที่ โดยเรานำมาแปรรูปทำเอง ซึ่งปลาเค็มจะขายกิโลกรัมละ 200 บาท ส่วนปลาหวานกิโลกรัมละ 300 บาท หากแพ็คใส่ถุงจะมีหลายราคาให้ลูกค้าได้เลือกเช่นกัน
ซึ่งสินค้าทุกตัวจะมีขายทุกวัน หากสนใจสามารถสั่งซื้อออนไลน์ได้ทาง Shopee และ Lazada หรือโทร 0896524660 หรือสามารถมาซื้อได้ด้วยตนเองที่พีพีการประมง 377 ม.8 ต.ท่าข้าม อ.ปะเหลียน จ.ตรัง
