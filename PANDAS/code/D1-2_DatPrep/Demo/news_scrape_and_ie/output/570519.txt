กรมส่งเสริมอุตสาหกรรม เปิดตัว 5 แอพพลิเคชั่น หนุนเอสเอ็มอีไทยสู่ยุค  4.0  ตั้งเป้าผู้ใช้บริการ 100,000 ราย ภายในปีนี้
นายพสุ โลหารชุน อธิบดีกรมส่งเสริมอุตสาหกรรม  เปิดเผยว่า ทั้ง 5 แอพพลิเคชั่น จะช่วยส่งเสริมและลดต้นทุนการทำธุรกิจ โดยเฉพาะด้านระบบบัญชีและการเงินให้มีความต่อเนื่องและทันสถานการณ์ ลดความล่าช้าและความซับซ้อนในแต่ละวัน เพิ่มความแม่นยำและลดต้นทุนจากการใช้ทรัพยากรมนุษย์
ทั้งนี้สามารถดาวน์โหลดและใช้งานได้จริงแล้วตั้งแต่วันนี้ ทั้งระบบปฏิบัติการไอโอเอส และแอนดรอยด์ โดยไม่เสียค่าใช้จ่าย ซึ่ง 5 แอพพลิเคชั่น ได้แก่ 1. Money Flow Application ระบบ ควบคุมการรับและจ่ายเงินสด รวมถึงกระแสเงินสด 2. Billing Flow Application ระบบขายและออกบิลสำหรับร้านค้าที่ซื้อมาขายไป
3. Stock Flow Application ระบบควบคุมสต๊อกสินค้าสำหรับธุรกิจที่ซื้อมาขายไป 4. DIP Business Evaluation Application ระบบประเมินผลการดำเนินงานและผลประกอบการธุรกิจเอสเอ็มอี และ 5. DIP Business Plan Application ระบบการจัดทำแผนธุรกิจสำหรับธุรกิจการผลิตรายย่อย ถือว่าทั้ง 5 แอพลิเคชั่นจะช่วยให้ผู้ประกอบการเข้าสู่ยุค 4.0 ได้อย่างมีประสิทธิภาพ
ทั้งนี้ จากสถิติเอสเอ็มอีที่มีอยู่กว่า 2.8 ล้านราย พบว่ามีเพียงร้อยละ 20 หรือ ประมาณ 550,000 ราย ที่นำระบบเทคโนโลยีและเครื่องมือออนไลน์ มาใช้ในอุตสาหกรรม พร้อมตั้งเป้าให้ผู้ประกอบการใช้ 5 แอพพลิเคชั่นดังกล่าวไม่ต่ำกว่า 1 แสนราย ภายในปีนี้ โดยล่าสุดมีผู้ดาวน์โหลดแล้วกว่า 25,000 ราย
