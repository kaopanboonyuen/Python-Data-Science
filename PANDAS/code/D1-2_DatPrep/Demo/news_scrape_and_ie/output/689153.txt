บ้านเราราคาน้ำมันลงต่อเนื่อง ขณะที่มีการลุกฮือประท้วงน้ำมันแพงที่ฝรั่งเศส และพร้อมๆ กันนั้นก็ยังมีข่าวว่าราคาน้ำมันกำลังเข้าสู่ภาวะขาลง จริงๆ แล้วเกิดอะไรขึ้นกับสถานการณ์น้ำมันโลกในตอนนี้บ้าง? การคาดการณ์ในอนาคตเป็นอย่างไร? และจะส่งผลกับประเทศไทยอย่างไรบ้าง?

สถานการณ์น้ำมันโดยรวมในโลกตอนนี้เป็นอย่างไร?
ภาพรวมคือ ราคาน้ำมันโลกลดลง เพราะอุปทานล้นตลาด ขณะที่อุปสงค์มีแนวโน้มลดลงจากการชะลอตัวของเศรษฐกิจ
โดยในปีนี้ปริมาณการผลิตน้ำมันดิบของประเทศนอกกลุ่มโอเปกปรับเพิ่มขึ้นอย่างมาก คือราว 2.3 ล้านบาร์เรลต่อวัน เมื่อเทียบกับปีที่ผ่านมา
ขณะเดียวกันก็ยังมีความไม่แน่นอนว่ากลุ่มโอเปกจะปรับลดกำลังการผลิตลงมาเพื่อรักษาสมดุลตลาดหรือไม่ และเท่าไหร่ ซึ่งต้องจับตาผลการประชุมในวันที่ 6 ธันวาคมที่จะถึงนี้
ทั้งนี้ ถ้าโอเปกปรับลดกำลังการผลิตจริงๆ การที่ราคาน้ำมันดิบลงแรงขนาดนี้ ก็มีแนวโน้มที่ราคาจะดีดกลับขึ้นไปสูงเช่นกัน
โอเปกจึงพยายามแก้ปัญหาด้วยการปรับลดการผลิต และขยายเวลาการปรับลดออกไปเป็นระยะ เพื่อหวังดึงราคาขึ้นไป ซึ่งก็ได้ผลในระดับหนึ่ง แต่ความย้อนแย้งที่โอเปกแก้ไม่ตกก็คือ เมื่อดันราคาขึ้นสำเร็จ ก็กลับเป็นแรงจูงใจให้คู่แข่งผลิตน้ำมันออกมา ทำให้อุปทานยังคงล้นเกินอยู่ดี นอกจากนี้ยังทำให้โอเปกสูญเสียส่วนแบ่งการตลาดด้วย

การคาดการณ์ในอนาคต
คาดการณ์ว่า ตลาดน้ำมันมีแนวโน้มทรงตัว จากผลของอุปทานส่วนเกินและการชะลอตัวของเศรษฐกิจโลก และราคาน้ำมันจะค่อยๆ ปรับตัวสู่สมดุลใหม่ในอยู่ที่ราว 80 เหรียญต่อบาเรลภายในปี 2563
โดยปัจจัยที่ต้องจับตามองคือ สงครามการค้าสหรัฐกับประเทศคู่ค้า ซึ่งจะส่งผลกระทบต่อการขยายตัวทางเศรษฐกิจโลก นโยบายการผลิตน้ำมันของกลุ่มโอเปก นโยบายพลังงานสีเขียว และการเติบโตของนวัตกรรมและเทคโนโลยี
ตัวอย่างที่เห็นได้ชัดคือ การประท้วงราคาน้ำมันดีเซลแพงในประเทศฝรั่งเศสที่เพิ่งเกิดขึ้น อันเป็นมาตรการภาษีสิ่งแวดล้อม และรณรงค์ให้ใช้เชื้อเพลิงสะอาด ซึ่งเกี่ยวกับเรื่องนี้ ประเทศไทยเองตั้งเป้าส่งเสริมการใช้ยานยนต์ไฟฟ้า หรือ EV ให้ได้ 1.2 ล้านคันภายในปี 2579 น่าสนใจว่าจะมีมาตรการอะไรที่เกี่ยวกับราคาน้ำมันหรือไม่

ราคาน้ำมันลงส่งผลต่อประเทศไทยอย่างไรบ้าง?
ตลาดหุ้น  – หากราคาน้ำมันยังปรับตัวลงต่อเนื่อง น่าจะส่งผลกระทบต่อดัชนีสูง เพราะ SET มีสัดส่วน Market Cap ในหุ้นกลุ่มพลังงานสูงสุดถึง 22.2% ของหุ้นทั้งหมดและกลุ่มปิโตรเคมีอีก 4.5%
เศรษฐกิจ  – ประเทศไทยเป็นผู้นำเข้าน้ำมันและเชื้อเพลิงสุทธิประมาณ 8% ของ GDP ทำให้เราสามารถประหยัดค่าใช้จ่ายการนำเข้าน้ำมันดิบได้หลายแสนล้านบาท ราคาน้ำมันดิบโลกที่ลดลงยังส่งผลดีต่ออุตสาหกรรมที่ใช้น้ำมันเป็นเชื้อเพลิง เพราะทำให้มีต้นทุนลดลง แต่ก็อาจจะถูกหักล้างจากเศรษฐกิจโลกที่ชะลอตัว
อย่างไรก็ตาม ราคาน้ำมันลงก็ส่งผลเสียหลายประการ เช่น
การส่งออก  – ราคาน้ำมันที่ลดต่ำลงอาจส่งผลกระทบต่อการส่งออกไปยังประเทศในแถบตะวันออกกลาง เนื่องจากส่วนใหญ่มีรายได้หลักจากการส่งออกน้ำมันดิบ
ภาคการเกษตร  – ราคาน้ำมันดิบในตลาดโลกที่ลดลงส่งจะผลกระทบต่อราคาสินค้าอย่าง ยางพารา อ้อย ปาล์ม โดยราคายางสังเคราะห์ที่ผลิตจากผลิตภัณฑ์ปิโตรเลียมลดลงตามราคาน้ำมันดิบ ทำให้ราคายางพาราไม่น่าจะปรับเพิ่มขึ้นได้หากราคายางสังเคราะห์ที่เป็นสินค้าทดแทนได้ยังตกต่ำ เช่นเดียวกับความต้องการใช้พลังงานทดแทนอย่างไบโอดีเซล ที่ลดลงเนื่องจากราคาน้ำมันโลกลดลงมามาก ก็ส่งผลกระทบต่อราคาอ้อย มันสำปะหลัง และปาล์มน้ำมัน ที่เป็นวัตถุดิบในการผลิตเอทานอล
