ดร.พิบูลย์ฤทธิ์ วิริยะผล ผู้อำนวยการศูนย์วิจัยทองคำ แถลงดัชนีความเชื่อมั่นราคาทองคำเดือน เมษายน 2562 ปรับเพิ่มขึ้นจากเมื่อเดือน มีนาคม ที่ผ่านมา จากระดับ 52.90 จุด มาอยู่ที่ระดับ 54.39 จุด เพิ่มขึ้น 1.49 จุด หรือคิดเป็น 2.82% ส่วนดัชนีความเชื่อมั่นราคาทองคำระยะสามเดือนในไตรมาสที่ 2 ของปี 2562 (เม.ย. – มิ.ย.) ปรับลดลงจากไตรมาสแรกของปี 2562 จากระดับ 59.32 จุด มาอยู่ที่ระดับ 47.79 จุด ลดลง 11.53 จุด หรือคิดเป็น 19.44%

จากกลุ่มตัวอย่างจำนวน 289 ตัวอย่าง พบว่าร้อยละ 42.56 ยังไม่ซื้อทองคำในช่วงเดือน เมษายน 2562 ขณะที่ร้อยละ 32.53 ไม่แน่ใจว่าจะซื้อทองคำหรือไม่ และร้อยละ 24.91 คาดว่าจะซื้อทองคำในเดือนนี้
สำหรับการคาดการณ์ราคาทองคำเดือน เมษายน 2562 ของผู้ประกอบกิจการค้าทองคำรายใหญ่มีมุมมองดังนี้ Gold Spot ให้กรอบเฉลี่ยบริเวณ 1,270 – 1,328 ดอลลาร์สหรัฐฯ ต่อออนซ์ ด้านราคาทองคำแท่งในประเทศความบริสุทธิ์ 96.5% ให้กรอบเฉลี่ยบริเวณ 19,150 – 19,850 บาท ต่อน้ำหนัก 1 บาททองคำ และด้านค่าเงินบาทไทย ให้กรอบเฉลี่ยบริเวณ 31.49 – 32.08 บาทไทย ต่อดอลลาร์สหรัฐฯ

การลงทุนทองคำในเดือน เมษายน 2562 ผู้ค้าทองคำรายใหญ่ ให้ความเห็นว่า ราคาทองคำในเดือนนี้ยังคงทรงตัว หากสามารถยืนอยู่เหนือบริเวณ 1,280 – 1,265 ดอลลาร์สหรัฐฯ ต่อออนซ์ได้ คาดว่าราคาทองคำอาจแกว่งตัวออกด้านข้าง ทั้งนี้ หากราคายังไม่สามารถผ่านแนวต้านที่บริเวณ 1,311 – 1,334 ดอลลาร์สหรัฐฯ ต่อออนซ์ได้ อาจเกิดแรงเทขายทำกำไรในระยะสั้น
