วันที่ 12 ธ.ค. 2561 สมาพันธ์แรงงานรัฐวิสาหกิจสัมพันธ์ (สรส.) ได้รวมตัวกันเพื่อขอพบรัฐมนตรีว่าการกระทรวงการคลัง เนื่องจากไม่เห็นด้วยกับมติคณะรัฐมนตรีในเรื่องกองทุนสำรองเลี้ยงชีพ และขอให้สร้างมาตรการแก้ไขปัญหาให้ผู้ที่ได้รับผลกระทบจากกองทุนสำรองเลี้ยงชีพ

ทั้งนี้ด้วย สรส. ซึ่งมีสมาชิกที่เป็นสหภาพแรงงานในรัฐวิสาหกิจจำนวน 44 แห่ง เกี่ยวกับเรื่องดังกล่าวนี้ คือ ภายหลังจากที่รัฐได้ตราพระราชบัญญัติกองทุนสำรองเลี้ยงชีพ พ.ศ.2530 และหลังจากนั้นกระทรวงการคลังได้เชิญชวนชี้นำให้หน่วยงานรัฐวิสาหกิจจัดตั้งกองทุนสำรองเลี้ยงชีพขึ้นมา และให้พนักงานเข้าเป็นสมาชิก
ซึ่งทำให้พนักงานรัฐวิสาหกิจเข้าใจว่า ที่สุดแล้วผลประโยชน์ตอบแทนจะสูงกว่าสิ่งที่ตนเองได้รับ แต่จนถึงปัจจุบันการบริหารจัดการกองทุนที่หลากหลายที่ได้รับการคัดเลือกเข้ามาบริหารจัดการกองทุนแต่ละแห่ง ซึ่งสำรวจข้อมูลในภาพรวมทั้งหมดแล้วสิทธิประโยชน์ที่พนักงานจะได้รับกลับน้อยกว่าเดิม

จากที่กล่าวมาข้างต้น องค์กรสมาชิกของสมาพันธ์แรงงานรัฐวิสาหกิจสัมพันธ์ (สรส.) รวมทั้งผู้ที่ได้ออกจากกองทุน ผู้บริหารในหน่วยงานรัฐวิสาหกิจหลายแห่งได้มาร้องเรียนต่อ สรส. เพื่อเร่งดำเนินการแก้ไขในเรื่องนี้เป็นการเร่งด่วน โดย สรส. ยังคงยืนยันข้อเสนอซึ่งผ่านการลงมติกันมาแล้ว คือ
1. ให้พนักงานรัฐวิสาหกิจกลับไปสู่ระบบบำเหน็จบำนาญแบบเดิมเช่นเดียวกับข้าราชการ
2. ให้มีการจัดตั้งกองทุนประกันความเสี่ยงกรณีที่พนักงานรัฐวิสาหกิจที่ออกจากกองทุนระหว่างทำงานหรือเกษีญณอายุต้องได้รับเงินไม่น้อยกว่ากองทุนบำเหน็จโดยให้กองทุนเป็นผู้ชดเชย
3. ให้ปรับเพิ่มอัตราการส่งเงินสมทบเข้ากองทุนสำรองเลี้ยงชีพในส่วนขององค์การหรือนายจ้างในอัตราสูงสุดเพื่อจะได้เป็นหลักประกันเกี่ยวกับผลประโยชน์ที่ได้รับจากกองทุนสำรองเลี้ยงชีพ
4. ขอให้มีการตั้งคณะทำงานระหว่างผู้แทนรัฐบาล กระทรวงการคลัง กับผู้แทนสมาพันธ์แรงงานรัฐวิสาหกิจสัมพันธ์ เพื่อหาแนวทางในการแก้ปัญหาอย่างเร่งด่วน
