บริษัท หลักทรัพย์ กรุงศรี จำกัด (มหาชน) ระบุบทวิเคราะห์วันนี้ (9 เม.ย.) ว่า แนวโน้มตลาดหุ้นไทยคงมุมมองเป็นกลาง คาด SET Index จะยังผันผวนในกรอบแคบที่ระดับ 1,640-1,650 เนื่องจากตลาดยังไม่มีปัจจัยบวกใหม่หนุนนำ  ส่งผลให้นักลงทุนยังชะลอการลงทุนเพื่อรอความชัดเจนของการเมืองในประเทศ

ซึ่งสัปดาห์นี้คาดว่า กกต.จะประกาศสูตรในการคำนวณ ส.ส.แบบบัญชีรายชื่อ รวมไปถึงการประกาศให้ใบเหลือง ส้ม แดง และ ดำ พร้อมประกาศวันเลือกตั้งซ่อม ซึ่งจะมีผลต่อจำนวน ส.ส. ทั้ง ส.ส. เขต และ ส.ส. บัญชีรายชื่อ ทำให้โมเมนตัมของการจัดตั้งรัฐบาลยังเปลี่ยนไปมา การลงทุนในวันนี้จึงเน้นลงทุนในหุ้นที่มีปัจจัยบวกเฉพาะตัว
อาทิ หุ้นในกลุ่มธุรกิจน้ำมัน PTTEP, TOP (ราคาน้ำมันดิบพุ่งทำสถิติสูงสุดในรอบ 5 เดือน), กลุ่มท่องเที่ยว AOT, ERW (ลุ้น ครม.อนุมัติต่ออายุมาตรการฟรีซ่า), กลุ่มอิเล็กทรอนิกส์ KCE, HANA, SVI (จีนลดภาษีนำเข้าสินค้า) และกลุ่มที่ได้อานิสงส์ในช่วงเทศกาลสงกรานต์ อาทิ CPALL, ERW และ KTC
กลยุทธ์การลงทุนหุ้นไทย เน้นหุ้นที่มีปัจจัยบวกเฉพาะตัว
