ผลสำรวจแรงงาน หวังรัฐปรับขึ้นค่าแรงขั้นต่ำเพิ่ม  หลังพบว่ามีเพียงพอกับการใช้จ่ายแต่ไม่เหลือเก็บ ด้าน สนช. ชี้ทำได้ยาก เหตุเศรษฐกิจยังไม่โตพอที่ปรับขึ้นได้
รายงานข่าวแจ้งว่า วันนี้ (30 เม.ย. 60) สถาบันบัณฑิตพัฒนบริหารศาสตร์ (นิด้าโพล) เปิดเผยผลสำรวจความคิดเห็นของประชาชนผู้ใช้แรงงาน เรื่อง “คุณภาพชีวิตแรงงานไทย” วันที่ 25-27 เม.ย. จากประชาชนที่เป็นผู้ใช้แรงงานที่มีอายุ 18 ปีขึ้นไปทั่วประเทศ จำนวน 1,250 หน่วยตัวอย่าง โดยเฉพาะความคิดเห็นของผู้ใช้แรงงาน เกี่ยวกับสิ่งที่ต้องการให้รัฐบาลช่วยเหลือเกี่ยวกับคุณภาพชีวิตแรงงานไทย พบว่า

ร้อยละ 50 ระบุควรพิจารณาปรับค่าแรงขั้นต่ำให้เหมาะสมกับค่าครองชีพ
ร้อยละ 42.08 ควรหมั่นตรวจสอบ ควบคุม ดูแล บริษัท ผู้ประกอบการ นายจ้าง ไม่ให้เอารัดเอาเปรียบผู้ใช้แรงงาน
ร้อยละ 39.52 ระบุว่า ควรปรับปรุงหรือแก้ไขข้อกฎหมายคุ้มครองแรงงาน สิทธิ สวัสดิการต่างๆ ที่เป็นธรรม และเป็นประโยชน์กับผู้ใช้แรงงาน
ร้อยละ 34.24 ควรส่งเสริมพัฒนาทักษะด้านความรู้ ฝีมือ ให้กับแรงงานไทย
และ ร้อยละ 32.64 ควรเร่งแก้ไขปัญหาการว่างงาน
ขณะที่ กรุงเทพโพลล์ โดยศูนย์วิจัยมหาวิทยาลัยกรุงเทพ ได้ดำเนินการสำรวจความคิดเห็นประชาชน เรื่อง “แรงงานไทย ใจสู้หรือเปล่า” โดยเก็บข้อมูลกับผู้ใช้แรงงาน ในพื้นที่กรุงเทพมหานครและปริมณฑล จำนวน 1,149 คน โดยเฉพาะข้อสอบถามที่ว่ามีความคิดเห็นอย่างไรกับการปรับขึ้นค่าแรงขั้นต่ำของภาครัฐเพิ่มขึ้นพบว่า
ร้อยละ 52.8 เห็นว่าน่าจะขึ้นค่าแรงขั้นต่ำมากกว่านี้ 
ร้อยละ 32.8 เห็นว่าเป็นการขึ้นที่สมเหตุสมผลแล้ว เหมาะกับสภาพเศรษฐกิจ 
ร้อยละ 14.4 เห็นว่ายิ่งขึ้นยิ่งหางานทำยาก เพราะต้นทุนของนายจ้างเพิ่มสูงขึ้น
เมื่อถามว่าค่าแรงขั้นต่ำที่ได้รับในแต่ละวันเพียงพอกับค่าใช้จ่ายหรือไม่ 
ร้อยละ 47.4 เห็นว่าพอดีกับค่าใช้จ่าย จึงไม่มีเงินเหลือเพื่อเก็บออม 
ส่วนร้อยละ 33.8 เห็นว่า ไม่เพียงพอกับค่าใช้จ่าย ต้องกู้ ต้องหยิบยืม 
และ ร้อยละ 18.8 เห็นว่า เพียงพอกับค่าใช้จ่ายและมีเงินเก็บออม
ทั้งนี้หลังจากผลสำรวจคความเห็นของแรงงานถึงการปรับขึ้นค่าแรงดังกล่าวนั้น ทางที่ปรึกษาคณะกรรมาธิการการพาณิชย์ การอุตสาหกรรม และการแรงงาน สภานิติบัญญัติแห่งชาติ นายอิสระ ว่องกุศลกิจ เผยว่า มาตรการดังกล่าวจะส่งผลกระทบต่อภาคอุตสาหกรรม
เนื่องจากเศรษฐกิจในประเทศขณะนี้ยังไม่โตพอที่จะปรับขึ้นค่าแรง จะทำให้ศักยภาพการแข่งขันในภาคอุตสาหกรรมลดลง กระทบกับผู้ประกอบการรายย่อย และอาจเพิ่มอัตราการว่างงาน แต่หากภาคแรงงานมีความเดือดร้อนจริง คณะกรรมการค่าจ้าง (ไตรภาคี) จะต้องประเมินปัจจัยต่างๆ เป็นรายจังหวัด ประกอบกับปัจจัยอื่น
