เริ่มต้นปีใหม่ 2562 แบบนี้ หลายคนอาจมีการโยกย้ายเปลี่ยนที่อยู่อาศัย หรือหันมาเริ่มต้นธุรกิจเป็นของตัวเอง เรียกว่าเป็นการเริ่มต้นอะไรใหม่ๆ ที่จะเข้ามาในชีวิตเลยก็ว่าได้ แต่ซึ่งสิ่งที่ขาดไม่ได้เลยเวลาเปลี่ยนที่อยู่อาศัย หรือเปิดร้าน เปิดธุรกิจ ก็ต้องมีการทำบุญจัดตั้งศาลต่างๆ ตามความเชื่อที่มีมาแต่โบราณอย่างแน่นอน
MThai News จึงได้ลงพื้นที่ไปสัมภาษณ์เจ้าของธุรกิจ ศาลพระภูมิ ที่ไม่ธรรมดา เพราะมีการออกแบบเป็นโมเดิร์น สไตล์มินิมอล สวยจบครบวงจร ด้วยประสบการณ์กว่า 50 ปี ของอาณาจักร  ‘โชคนำศิลป์’  ที่จะมาให้ความรู้เกี่ยวกับวิธีการเลือกศาลพระภูมิ ศาลพระพรหม ศาลเจ้าที่ ที่ไม่เหมือนใคร

สำหรับ อาณาจักร  ‘โชคนำศิลป์’  มี  คุณศิริวงศ์ ชูวงศ์อนันต์  หรือ  คุณเอ  เป็นผู้บริหาร รุ่นที่ 2 โดยรับช่วงต่อมาจากคุณพ่อคุณแม่ ที่ทำมานานกว่า 50 ปี ก่อนที่ คุณเอ จะเข้ามาดูแลและศึกษาอย่างจริงจัง โดยนำสิ่งที่เรียนมาประยุกต์ใช้กับธุรกิจของทางบ้าน ซึ่งแน่นอนว่า เจ้าตัวได้เรียนจบเกี่ยวกับ  สถาปนิก  จึงเป็นที่มาของ  ‘ศาลพระภูมิ โมเดิร์น สไตล์มินิมอล’
ย้อนกลับไปเมื่อ 5-6 ปีก่อน คุณเอ ได้รับช่วงต่อจากคุณพ่อคุณแม่เข้ามาดูแล อาณาจักร  ‘โชคนำศิลป์’  อย่างเต็มตัว โดยเริ่มจากเข้าไปศึกษาในโรงงานของตนเอง และลงมือทำทุกขั้นตอนในการสร้างศาลพระภูมิ ตั้งแต่ปั้นปูน เขียนทอง ลงสี เมื่อทุกอย่างเข้าที่จึงนำสิ่งที่เรียกมาเสริม เพราะมองว่า รูปแบบมันเปลี่ยนไปตามยุคสมัย เลยเริ่มออกแบบ  ศาลพระภูมิ โมเดิร์น โดยจะเน้นเป็นสไตล์มินิมอล  ซึ่งมีแบบมาตรฐานให้เลือกถึง 20 แบบ หรือจะจ้างออกแบบให้เข้ากับพื้นที่ก็ได้เช่นกัน

หลายคนอยากตั้งศาลแต่ไม่มีข้อมูลว่า ศาลพระภูมิ ศาลพระพรหม ศาลเจ้าที่ (ศาลตายาย) แตกต่างกันอย่างไร โดย  คุณเอ  ได้อธิบายไว้ว่า  ศาลพระภูมิ และ ศาลพระพรหม มีเสาเดียวเหมือนกัน แต่ศาลพระพรหม จะเปิดหมดทั้ง 4 ด้าน ส่วน ศาลพระภูมิ จะเปิดแค่ 3 ด้าน โดยปิดด้านหลัง เปิดด้านหน้า มีบันได  นอกจากนี้ ศาลเจ้าที่ (ศาลตายาย) จะมี 4 เสา หรือ 6 เสา
ซึ่งหลักการตั้งศาลนั้น ศาลพระภูมิ กับ ศาลเจ้าที่ (ศาลตายาย) สามารถตั้งคู่กันได้ แต่ถ้าจะตั้งทั้งศาลพระภูมิ และ ศาลพระพรหม จะต้องมีศาลเจ้าที่ (ศาลตายาย) ไว้ด้วยกัน
ทั้งนี้ ทางร้านยังให้บริการครบวงจร มีของตกแต่งเสริม เช่น ตุ๊กตานางรำ และยังให้คำปรึกษาฟรี สำหรับใครที่ไม่มีความรู้เกี่ยวกับการจัดตั้งศาล หรือหากใครที่ต้องการซ่อมแซมบูรณะศาล ที่นี่ก็มีบริการเช่นกัน เรียกว่าสวย จบ ครบ ที่ อาณาจักร  ‘โชคนำศิลป์’  BTS บางหว้า ประตู 3


