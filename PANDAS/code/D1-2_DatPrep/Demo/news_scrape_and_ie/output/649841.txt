สาวเจ้าพนักงานธุรการประจำโรงพยาบาลวังวิเศษ ใช้เวลาหลังเลิกงาน ปลูกพืชทางเลือกตัวใหม่ เชอร์รี่ญี่ปุ่นสีแดงสด ส่งขายในตลาด และโรงพยาบาล ถูกใจกลุ่มคนรักสุขภาพ หลากประโยชน์  เก็บขายรายได้ดีต่อวันได้ถึง 600 บาท

วันที่ 13 มิถุนายน 2561 ที่สวนแก้ว มัลเบอร์รี่ ตั้งอยู่เลขที่ 294 ม.1 ต.วังมะปรางเหนือ อ.วังวิเศษ จ.ตรัง นางสาวจินตนา แสงปลอด หรือแก้ว อายุ 37 ปี เจ้าพนักงานธุรการประจำโรงพยาบาลวังวิเศษ 56 ม.9 ต.วังมะปรางเหนือ อ.วังวิเศษ จ.ตรัง กล่าวว่า ตนเองมีพื้นที่ 1 ไร่ โดยปลูกทั้งมัลเบอร์รี่ และเชอร์รี่ญี่ปุ่น ซึ่งเชอร์รี่ญี่ปุ่นตนเองได้สั่งเมล็ดพันธุ์มาจากสื่อโซเชียล และเป็นพืชทางเลือกอีกตัวหนึ่งที่น่าสนใจ และในตอนนี้เชอร์รี่ญี่ปุ่น กลับได้ผลตอบรับดีมากโดยเฉพาะกลุ่มคนรักสุขภาพ ผู้หญิงจะชอบทานเพราะมีประโยชน์ทำให้ผิวสวย

ซึ่งต้นเชอร์รี่ญี่ปุ่นที่ตนเองปลูกในตอนนี้มีอายุตั้งแต่ 1- 2 ปี เมื่อออกผลจะให้ลูกเต็มมากและให้ได้ตลอดทั้งปี ส่วนเรื่องการดูแลรักษาก็จะง่ายๆคล้ายการปลูกมัลเบอร์รี่ หากงดน้ำสัก 1 สัปดาห์ก็สามารถเร่งผลให้ออกง่ายขึ้น เลี้ยงดูแบบธรรมชาติ รสชาติจะออกเปรี้ยวนำตามด้วยหวาน ลักษณะของลูกจะสีแดงสด ซึ่งการเก็บในแต่ละครั้งต่อ 1 ต้นจะได้ 2-3 กิโลกรัม เมื่อออกลูกเต็มต้นจะสวยมาก โดยตนเองจะเก็บขายกิโลกรัมละ 200 บาท แต่ส่วนใหญ่ลูกค้าจะนิยมเป็นกล่องเล็กในราคา 20 บาท เชอร์รี่ญี่ปุ่น สามารถเก็บไว้กินได้ 2-3 วัน เพราะจะเน้นกินผลสดๆทั้งลูก ซึ่งรายได้ต่อวันจะได้ประมาณ 400-600 บาท


สำหรับเชอร์รี่ญี่ปุ่น จะมีคุณประโยชน์หลายอย่างเช่น ช่วยบำรุงผิวพรรณให้เปล่งปลั่งสดใส ประโยชน์ของเชอร์รี่ช่วยในการสังเคราะห์คอลลาเจน ช่วยลดการผลิตเมลานิน จึงมีส่วนช่วยทำให้ผิวคุณขาวขึ้นได้ การรับประทานเชอร์รี่จะช่วยให้ร่างกายรู้สึกสดชื่น และเพิ่มความกระปี้กระเปร่ามากขึ้น ช่วยต่อต้านอนุมูลอิสระ เสริมสร้างภูมิคุ้มกันให้กับร่างกาย ช่วยชะลอการเกิดริ้วรอยแห่งวัย และความแก่ สารโพลีฟีนอลในผลเชอร์รี่ช่วยป้องกันเซลล์ดีเอ็นเอถูกทำลายได้ ประโยชน์เชอร์รี่ช่วยลดความเสี่ยงของการเกิดโรคมะเร็งได้ สารไลโคพีน ในผลเชอร์รี่มีฤทธิ์ยับยั้งการเจริญเติบโตของเซลล์มะเร็งมดลูก มะเร็งปอด มะเร็งต่อมลูกหมากได้ถึงร้อยละ 20 และยังช่วยความเสี่ยงของการเกิดโรคหัวใจได้ ทำให้กลุ่มลูกค้าที่นิยมนอกจากจะเป็นกลุ่มคนรักสุขภาพแล้ว ยังสั่งไปให้คนที่เป็นโรคมะเร็งไว้ทานอีกด้วย

ส่วนทางด้านนายสิทธิพร พูดเพราะ ซึ่งเป็นผู้ใหญ่บ้าน ม.1 ต.วังมะปรางเหนือ อ.วังวิเศษ จ.ตรัง กล่าวว่า ทางหมู่บ้านได้มีการส่งเสริมให้ในหมู่บ้านทำเกษตรกรรม ประหยัดใช้จ่ายและเป็นการสร้างอาชีพเสริมรายได้ เนื่องจากในแต่ละครัวเริ่มทำพืชผักสวนครัวกินเอง ทำให้ในชาวบ้านรู้จักแปรรูปผลิตภัณฑ์ต่อยอดให้แก่มูลค่าของตนเอง โดยเฉพาะที่สวนแก้วมัลเบอร์รี่ได้แปรรูปต่อยอดจากสินค้าทางการเกษตรมาเป็นผลิตภัณฑ์ เช่น ผลมัลเบอร์รี่ ทำเป็นน้ำมัลเบอร์รี่ เป็นการสร้างมูลค่าให้สินค้าและยังตรงต่อความต้องการของลูกค้าอีกด้วย



