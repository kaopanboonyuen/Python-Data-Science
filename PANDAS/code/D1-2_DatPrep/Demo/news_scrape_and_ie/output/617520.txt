ตามที่ปรากฏเป็นข่าวในสื่อต่างประเทศและสื่อโซเชียลว่า ญี่ปุ่นไม่สนใจลงทุนหรือยกเลิกโครงการรถไฟความเร็วสูงเส้นทาง กทม.-เชียงใหม่ ช่วง กรุงเทพฯ-พิษณุโลกนั้น กระทรวงคมนาคมขอเรียนว่า การหารือร่วมกันระหว่างกระทรวงคมนาคมของไทย และกระทรวงที่ดิน โครงสร้างพื้นฐาน การคมนาคมและการท่องเที่ยวของญี่ปุ่น เป็นการรายงานผลการศึกษาความเหมาะสมของโครงการความร่วมมือระหว่างสองกระทรวง ในการพัฒนารถไฟความเร็วสูงเส้นกรุงเทพฯ-เชียงใหม่

ยังไม่ได้มีการเจรจาการลงทุนแต่ประการใด และทางฝ่ายญี่ปุ่นไม่ได้ยกเลิกโครงการความร่วมมือ หรือตอบปฏิเสธการร่วมลงทุนแต่อย่างใด ทั้งนี้ทางฝ่ายญี่ปุ่นรับที่จะไปพิจารณาจัดทำข้อมูลเพิ่มเติม เพื่อหารูปแบบการลงทุนที่เหมาะสม และเป็นภาระการลงทุนของรัฐบาลไทยให้น้อยที่สุด
สำหรับประเด็นเรื่องความเร็วของรถไฟความเร็วสูงชินกันเซ็นของญี่ปุ่นนั้น ตามมาตรฐานของญี่ปุ่นจะพัฒนาความเร็วที่ 300 กม.ต่อชั่วโมงเป็นอย่างน้อย ซึ่งเป็นที่เข้าใจร่วมกันว่า การลดความเร็วลงจะไม่มีความแตกต่างของมูลค่าการลงทุน รวมทั้งการลดจำนวนสถานี ทั้งนี้ในการจัดทำรายงานการศึกษาความเหมาะสม ได้คำนึงถึงการประหยัดค่าใช้จ่ายให้มากที่สุด
โดยคำนึงถึงต้นทุนตลอดอายุโครงการ ซึ่งทางญี่ปุ่นรับไปศึกษาเพิ่มเติมกระทรวงคมนาคมจึงขอเรียนมาเพื่อทราบโดยทั่วกัน และมีความมุ่งมั่นที่จะพัฒนารระบบรถไฟความเร็วสูงให้เกิดประโยชน์ต่อการพัฒนาเศรษฐกิจและสังคม ที่กระจายความเจริญไปสู่เมืองต่างๆ ในภูมิภาค
