บทวิเคราะห์ Money Wizard ประจำวันที่ 29 เมษายน 2562 โดย บริษัทหลักทรัพย์ กรุงศรี จำกัด (มหาชน) เปิดเผยว่า  ตลาดหุ้นวานนี้ SET Index ปรับตัวลง -6.17 จุด (-0.37%) ที่ระดับ 1,667 จุด ด้วยมูลค่าการซื้อขาย 4 หมื่นล้านบาท เนื่องจากนักลงทุนชะลอการลงทุนเพื่อรอความชัดเจนทางการเมืองที่ยังมีความไม่แน่นอนในส่วนของจำนวนส.ส.ปาร์ตี้ลิสต์ส่งผลให้การจัดตั้งรัฐบาลล่าช้า นอกจากนี้ยังมีแรงขายกลุ่มพลังงานและปิโตรจากราคาน้ำมันที่ปรับตัวลงส่งผลให้ดัชนีปิดในแดนลบ  ทั้งนี้นักลงทุนต่างชาติเป็นฝั่งซื้อสุทธิเล็กน้อย 41 ล้านบาท และซื้อสุทธิในตลาดพันธบัตร 715 ล้านบาท แต่ Net Short TFEX 7,532 สัญญา
แนวโน้มตลาดหุ้นวันนี้ บล.กรุงศรี มีมุมมองเป็นกลางคาด SET Index แกว่งตัวในกรอบ 1,660 – 1,675 จุด เนื่องจากราคาน้ำมันดิบที่ปรับตัวลงแรงหลังปธน.ทรัมป์เรียกร้องให้กลุ่มโอเปกปรับลดราคาน้ำมันดิบลง ซึ่งเป็นลบต่อกลุ่มพลังงานในระยะสั้น นอกจากนี้กระแส Fund Flow ต่างชาติที่ชะลอลงชัดเจนจะกดดันให้ภาวะตลาดผันผวนง่าย อย่างไรก็ตามคาดว่าดัชนีจะสามารถสลับเด้งรีบาวด์ในระหว่างวันได้จากแรงซื้อกลุ่มที่มีปัจจัยบวกสนับสนุน เช่น กลุ่มที่งบ 1Q19 ขยายตัวขึ้น รวมถึงกลุ่มอสังหา การท่องเที่ยว และการบริโภคที่คาดว่าครม.จะออกมาตรการกระตุ้นเศรษฐกิจรอบใหม่ในสัปดาห์นี้ (30 เม.ย.)
กลยุทธ์การลงทุน : Selective Buy กลุ่มที่มีปัจจัยบวกสนับสนุน
