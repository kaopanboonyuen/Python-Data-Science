ร.ฟ.ท.ปรับขึ้นค่าโดยสารรถไฟรุ่นใหม่ 100-200 บ./ที่นั่ง เริ่ม 21 ส.ค.นี้ ขณะที่รถแบบเก่ายังคงเดิม
รายงานข่าวแจ้งว่า วันนี้ (16 ส.ค. 60) นายทนงศักดิ์ พงษ์ประเสริฐ รองผู้ว่าการกลุ่มธุรกิจการเดินรถ การรถไฟแห่งประเทศไทย ได้ออกมาเปิดเผยว่า ในวันที่ 21 สิงหาคม นี้ การรถไฟแห่งประเทศไทย (รฟท.) เตรียมปรับขึ้นราคาค่าโดยสารรถรุ่นใหม่ จำนวน 115 คันหลังเปิดให้บริการมาแล้ว 9 เดือน แต่ยังไม่มีการปรับขึ้น
ดังนั้นเพื่อให้สอดคล้องกับต้นทุนที่แท้จริงของการให้บริการ ไม่ว่าจะเป็นต้นทุนทางด้านอุปกรณ์อำนวยความสะดวก เช่น ระบบห้องโดยสารที่กว้างขวางสะดวกสบาย ระบบห้องน้ำแบบปิด บริการจอทีวี และบริการเสริมอื่นๆ ทาง ร.ฟ.ท. จึงจำเป็นต้องปรับขึ้นค่าบริการเพิ่มขึ้นเฉลี่ย 100-200 บาทต่อที่นั่ง
โดยการปรับค่าโดยสารจะแบ่งเป็น 2 ส่วน คือรถปรับอากาศนั่งและนอนชั้นที่ 1 จะขึ้นราคาเฉลี่ยไม่เกิน 200 บาทต่อที่นั่ง และรถปรับอากาศนั่งและนอนชั้นที่ 2 จะปรับขึ้นราคาเฉลี่ยไม่เกิน 100 บาทต่อที่นั่ง ส่วนรถขบวนเดิมยังไม่มีการปรับราคา สำหรับขบวนรถไฟใหม่ที่จะมีการปรับขึ้น 4 เส้นทางนั้นประกอบด้วย กรุงเทพฯ-เชียงใหม่, กรุงเทพฯ-อุบลราชธานี, กรุงเทพฯ-หนองคาย และกงรุเทพฯ-หาดใหญ่
