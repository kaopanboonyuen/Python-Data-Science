นายสุวรรณชัย โลหะวัฒนกุล ผู้อำนวยการสำนักงานส่งเสริมวิสาหกิจขนาดกลางและขนาดย่อม (สสว.) กล่าวว่า ปัจจุบันธุรกิจเครื่องสำอางมีแนวโน้มเพิ่มขึ้นอย่างต่อเนื่อง และยังได้รับอิทธิพลจากการเปลี่ยนแปลงพฤติกรรมของผู้บริโภคที่หันมาดูแลสุขภาพและผิวพรรณมากขึ้น ทำให้ปฏิเสธไม่ได้ว่าเครื่องสำอางได้กลายเป็นส่วนหนึ่งของชีวิตประจำวันไปแล้ว ซึ่งตลาดเครื่องสำอางในปัจจุบันมีความหลากหลายทั้งเรื่องชนิด คุณสมบัติ คุณภาพ และราคา

แต่สิ่งเหล่านี้ล้วนผลิตจากสารเคมีที่ไม่ได้สังเคราะห์โดยธรรมชาติ สารบางตัวหากได้รับในปริมาณมากเกินไปก็อาจเป็นอันตราย และสิ่งที่น่ากลัวสำหรับผู้บริโภคคือ การที่ไม่ทราบว่าครีมหรือเครื่องสำอางที่ซื้อมามีส่วนผสมของสารอันตรายในเครื่องสำอางอยู่หรือไม่ อีกทั้งจากปัญหาที่พบในปัจจุบันเครื่องสำอางที่จำหน่ายอยู่ในท้องตลาด ตรวจพบสารปนเปื้อนที่เป็นอันตรายเป็นจำนวนมาก เช่น ตรวจพบสีที่ห้ามใช้ในในเครื่องสำอางกลุ่มตกแต่งใบหน้า สารปนเปื้อนในกลุ่มโลหะหนักเช่น สารปรอท
ซึ่งมักพบในเครื่องสำอางจำพวกครีมหน้าขาวใส และสารสเตียรอยด์ ไฮโดรควิโนน กรดวิตามินเอ ที่มักพบในผลิตภัณฑ์รักษาผิวหน้า รวมไปถึงการตรวจพบเครื่องสำอางปลอม จดแจ้งข้อมูลอันเป็นเท็จ ไม่มีสถานที่ผลิตจริงตามที่จดแจ้งไว้ ซึ่งอาจส่งผลให้เครื่องสำอางที่วางจำหน่ายไม่มีคุณภาพและมาตรฐาน

ผอ.สสว. กล่าวว่า จากปัญหาดังกล่าว สสว. จึงดำเนินโครงการยกระดับมาตรฐานสินค้าซึ่งเป็นความร่วมมือระหว่าง สสว. อย. และ CENTRAL LAB THAI โดย สสว. ให้ความสำคัญกับกลุ่มผู้ประกอบการเครื่องสำอางเป็นหลัก เนื่องจากที่ผ่านมาปัญหาใหญ่ของผู้ประกอบการเครื่องสำอาง คือเรื่องมาตรฐานที่เป็นที่ยอมรับจากผู้บริโภค
โดยโครงการที่จัดขึ้น เป็นการจัดอบรมให้ความรู้ในการพัฒนาคุณภาพสินค้าประเภทเครื่องสำอางและอาหาร ให้ได้มาตรฐานความปลอดภัย ซึ่งมีพื้นที่จัดอบรมทั่วประเทศ อาทิ ภาคเหนือจัดที่จังหวัดเชียงราย ภาคใต้จัดที่จังหวัดประจวบคีรีขันธ์ ภาคตะวันออกเฉียงเหนือจัดที่จังหวัดนครราชสีมา ภาคกลางจัดที่จังหวัดนครปฐม กรุงเทพมหานครและปริมณฑลจัดที่จังหวัดนนทบุรี
โดยเปิดโอกาสให้ผู้ประกอบการ SME วิสาหกิจชุมชน ผู้ประกอบการโอทอป วิสาหกิจรายย่อย และบุคคลทั่วไป ที่เป็นสมาชิกของ สสว. ลงทะเบียนเข้ารับการอบรมและผ่านการคัดเลือกจำนวนรวม 1,000 รายแบ่งเป็นกลุ่มเครื่องสำอาง จำนวน 800 ราย และฝึกอบรมกลุ่มอาหาร จำนวน 200 ราย เข้ารับการฝึกอบรมเกี่ยวกับมาตรฐานสินค้าจากวิทยากรผู้เชี่ยวชาญจาก อย. และ ได้รับสิทธิ์คูปองส่วนลดรายละ 3,000 บาทเพื่อใช้บริการตรวจและวิเคราะห์ผลทางห้องปฏิบัติการกับ Central LabThai เพื่อเพิ่มศักยภาพการผลิตสินค้าสู่มาตรฐานความปลอดภัย รวมถึงการดูแลให้คำปรึกษาแนะนำแก่ผู้เข้าร่วมโครงการอย่างใกล้ชิด
เภสัชกรหญิง สมศรี ปรีชาทวีกิจ ผู้เชี่ยวชาญด้านความปลอดภัยของเครื่องสำอางและวัตถุอันตราย สำนักงานคณะกรรมการอาหารและยา (อย.) กล่าวว่า อย.มีหน้าที่ปกป้องและคุ้มครองสุขภาพประชาชนจากการบริโภคผลิตภัณฑ์สุขภาพ และเป็นหน่วยงานหลักที่ควบคุมดูแลการประกอบกิจการเกี่ยวกับผลิตภัณฑ์เครื่องสำอาง
โดยผลิตภัณฑ์เหล่านั้นต้องมีคุณภาพมาตรฐานและปลอดภัย มีการส่งเสริมพฤติกรรมการบริโภคที่ถูกต้องด้วยข้อมูลวิชาการ ที่มีหลักฐานเชื่อถือได้และมีความเหมาะสม เพื่อให้ผลิตภัณฑ์เพื่อสุขภาพมีคุณภาพปลอดภัย ผู้บริโภคเกิดความมั่นใจ และส่งเสริมผู้ประกอบการให้สามารถแข่งขันทางการค้าในระดับสากลได้

ผู้เชี่ยวชาญ อย. เผยว่า การเข้าถึงกระบวนการเข้ารับการรับรองมาตรฐาน อย. เป็นกลไกสำคัญที่จะส่งผลให้ผู้ประกอบการเครื่องสำอาง และอาหาร ประสบความสำเร็จในการได้รับการรับรองมาตรฐาน อย. ซึ่งในการดำเนินโครงการยกระดับมาตรฐานสินค้า ผู้ประกอบการที่เข้าร่วมในโครงการจะได้รับการความรู้ และให้คำปรึกษา แนะนำขั้นตอนการตรวจประเมินสถานที่ผลิต เพื่อเตรียมความพร้อมในการยื่นขอมาตรฐาน อย.จากสำนักงานคณะกรรมการอาหารและยา
พันโท นราวิทย์ เปาอินทร์ กรรมการผู้อำนวยการ บริษัท ห้องปฏิบัติการกลาง (ประเทศไทย) จำกัด หรือ Central Lab Thaiกล่าวว่า ปัจจุบันสินค้าในกลุ่มเครื่องสำอาง และอาหารเป็นสินค้าที่มีกลุ่มผู้บริโภคเป็นจำนวนมาก ซึ่งเป็นโอกาสที่ดีหากผู้ประกอบการในกลุ่มสินค้าดังกล่าวนั้น สามารถผลิตสินค้าให้มีคุณภาพได้มาตรฐาน จะส่งผลให้เป็นที่ยอมรับในกลุ่มลูกค้า ซึ่งกลไกสำคัญที่จะสามารถบ่งบอกและรับรองได้ว่าสินค้าเครื่องสำอาง และอาหาร มีคุณภาพได้มาตรฐานความปลอดภัย คือ การนำตัวอย่างสินค้าเข้าตรวจสอบในห้องปฏิบัติการทางวิทยาศาสตร์
โดยในการจัด โครงการยกระดับมาตรฐานสินค้า ในครั้งนี้ ผู้เข้าร่วมในโครงการจะได้รับการส่งเสริมมาตรฐานสินค้า โดยสนับสนุนการตรวจวิเคราะห์สารปนเปื้อน หรือตรวจสารพิษตกค้าง (Toxic) หรือตรวจผลิตภัณฑ์ตามข้อกำหมดของกระทรวงสาธารณสุข หรือหน่วยงานภาครัฐอื่นๆ ที่เกี่ยวข้อง พร้อมออกรายงานผลตรวจวิเคราะห์ และให้คำปรึกษา เพื่อปรับปรุงการผลิตสินค้าให้ได้มาตรฐาน ซึ่ง Central Lab Thai ได้ดำเนินการจัดโปรแกรมการตรวจวิเคราะห์ผลิตภัณฑ์ตามมาตรฐานของรัฐ โดยการอบรมในแต่ละครั้ง ผู้ประกอบการจะได้รับส่วนลดในการตรวจวิเคราะห์ผลิตภัณฑ์มูลค่า 3,000 บาท/ โปรแกรม/ ราย
