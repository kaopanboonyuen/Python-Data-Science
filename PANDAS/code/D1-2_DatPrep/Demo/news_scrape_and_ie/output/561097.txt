บอร์ด  ขสมก.  สั่งทบทวนการใช้งานระบบตั๋วร่วม ลดการทำงานซ้ำซ้อน พร้อมจัดงบดูแลรับส่งประชาชนเข้ากราบถวายบังคมพระบรมศพ รวม 260 ล้านบาท
นายสมศักดิ์ ห่มม่วง รองปลัดกระทรวงคมนาคม ในฐานะรักษาการผู้อำนวยการองค์การขนส่งมวลชนกรุงเทพ หรือ ขสมก.  เปิดเผยภายหลังประชุมคณะกรรมการ ขสมก. ว่า ที่ประชุมได้สั่งการให้พิจารณาการใช้ระบบตั๋วร่วมหลังจากที่ได้มีการศึกษาว่าจะใช้รูปแบบอีทิกเก็ตและระบบการจ่ายเงินแบบหยอดเหรียญมาให้บริการ เนื่องจากบอร์ดได้ตั้งข้อสังเกตว่า

หากนำระบบจ่ายเงินแบบหยอดเหรียญมาให้บริการจะติดปัญหาเรื่องการทอนเงินหรือจ่ายเงินไม่พอดีกับค่าบริการหรือไม่ ซึ่งหากติดปัญหาการทอนเงินยังต้องมีกระเป๋ารถเมล์ทำการทอนเงินให้กับผู้โดยสารอีก ดังนั้นจึงได้สั่งการให้พิจารณาเพื่อไม่ให้เกิดการทำงานที่ซ้ำซ้อน และเพื่อให้บรรลุวัตถุประสงค์ตามเป้าหมายในการลดจำนวนบุคลากรขององค์กร
ขณะเดียวกันได้เสนอที่ประชุม เรื่องการจัดสรรงบสนับสนุนเพิ่มเติมในส่วนของรถบริการประชาชนที่มากราบถวายบังคมพระบรมศพ พระบาทสมเด็จพระปรมินทรมหาภูมิพลอดุลยเดช จนกว่าจะถึง งานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช ระหว่างวันที่ 25 – 29 ตุลาคม 2560
และ Shuttle Bus ในการบริการประชาชนไปยังสถานีขนส่งหมอชิต สถานีขนส่งสายใต้ และสถานีเอกมัย ภายหลังมีการจัดระเบียบรถตู้โดยสารสาธารณะ รวมวงเงินกว่า 260 ล้านบาท เฉลี่ยเดือนละ 30 ล้านบาทเริ่มต้น ตั้งแต่14 ตุลาคม 2559 – 31ตุลาคม 2560
