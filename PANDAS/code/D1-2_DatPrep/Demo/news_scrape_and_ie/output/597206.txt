ผู้ดำเนินธุรกิจรายใหญ่ ประเมินเศรษฐกิจไทยปีหน้ามีแนวโน้มดีขึ้น หลังธนาคารโลกปรับอันดับให้เป็นประเทศที่สะดวกด้านการลงทุนสูงขึ้น
นายบุญชัย โชควัฒนา ประธานกรรมการบริษัท สหพัฒนพิบูล จำกัด (มหาชน) ผู้ดำเนินธุรกิจจำหน่ายสินค้าอุปโภคบริโภครายใหญ่ของไทย คาดการณ์ว่า ทิศทางเศรษฐกิจในปี 2561 จะค่อยๆ ดีขึ้น หลังผ่านพ้นพระราชพิธีสำคัญ ซึ่งปีที่ผ่านมาเศรษฐกิจไทยเติบโตอยู่ที่ร้อยละ 5 ถึง 6 แต่คาดว่าปีหน้า จะเติบโตเกินร้อยละ 10 เนื่องจากไทยได้ปลดล็อคในหลายด้าน

อีกทั้งนโยบายต่างๆ ของรัฐบาล ช่วยกระตุ้นการจับจ่ายของประชาชน ทั้งบัตรสวัสดิการแห่งรัฐ มาตรการช็อปช่วยชาติ ที่นอกจากจะช่วยเหลือผู้มีรายได้น้อย ยังเป็นการขับเคลื่อนให้ธุรกิจเดินไปข้างหน้า และทำให้บรรยากาศการจับจ่ายซื้อของดีขึ้น และส่งผลให้ภาพรวมเศรษฐกิจทั่วประเทศค่อยๆ ดีขึ้นเรื่อยๆ
ส่วนกระแสการซื้อขายสินค้าผ่านออนไลน์ หรืออีคอมเมิร์ซ ที่ได้รับความนิยมมากขึ้นนั้น นายบุญชัย ให้ความเห็นว่า เจ้าของธุรกิจต้องปรับตัวไปตามกระแสของโลก เพราะปฏิเสธไม่ได้ว่าปัจจุบันนี้นวัตกรรมและรูปแบบสินค้าใหม่ๆ มีผลกับการตัดสินใจซื้อของผู้บริโภคอย่างมาก
