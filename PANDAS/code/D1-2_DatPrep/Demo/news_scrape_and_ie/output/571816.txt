กสท.  มีมติปรับทางปกครอง  ‘อมรินทร์ทีวี’  2.5 แสนบาท เหตุเสนอคลิปเสียง ‘เปรี้ยว’ ผู้ต้องหาฆ่าหั่นศพส่อไปในเรื่องเพศ
ผศ.ภักดี มะนะเวศ รองเลขาธิการ กสทช.  กล่าวว่า กสท. ได้มีมติปรับทางปกครองช่องอมรินทร์ทีวี เป็นจำนวนเงิน 250,000 บาท หลังจากเมื่อวันที่ 31 พ.ค. ที่ผ่านมา รายการ “ทุบโต๊ะข่าว” ได้นำเสนอเนื้อหาเกี่ยวกับคดีฆ่าหั่นศพที่เขาสวนกวาง จังหวัดขอนแก่น โดยรายการได้เปิดคลิปเสียงของผู้ต้องหาที่ส่อไปในเรื่องเพศ การเสนอเนื้อหาดังกล่าวส่งผลต่อศีลธรรมอันดีของประชาชน อันเป็นการต้องห้ามตามมาตรา 37 แห่งพระราชบัญญัติการประกอบกิจการกระจายเสียงและกิจการโทรทัศน์ พ.ศ.2551
นอกจากนี้ที่ประชุม กสท. ยังเห็นชอบแนวทางการปรับปรุงแก้ไขรายการคุยข่าว ตามที่ผู้รับใบอนุญาตช่องรายการ People TV ซึ่งเป็นผู้รับอนุญาตให้ประกอบกิจการโทรทัศน์แบบไม่ใช้คลื่นความถี่ ได้เสนอหลังยอมรับมีการนำเสนอเนื้อหาที่ไม่เหมาะสม โดยช่องเสนอสั่งพักรายการที่ไม่เหมาะสมเป็นเวลา 30 วัน
พร้อมทั้งเรียกผู้จัดรายการมาพูดคุยทำความเข้าใจในการนำเสนอรายการ และให้ผู้จัดงดจัดรายการเป็นเวลา 30 วัน และได้เห็นชอบแนวทางการปรับปรุงรายการของช่อง 24TV ซึ่งเป็นผู้รับอนุญาตให้ประกอบกิจการโทรทัศน์แบบไม่ใช้คลื่นความถี่ เสนอมาหลังมีการร้องเรียน
โดยช่องจะปรับปรุงแนวทางการนำเสนอเนื้อหารายการ ให้เน้นไปที่ประเด็นเศรษฐกิจ สังคม วัฒนธรรม และสิ่งแวดล้อม พร้อมทั้งจัดให้มีคณะทำงานที่จะตรวจสอบเนื้อหารายการตามขั้นตอนที่เข้มงวดมากขึ้น และจะเพิ่มความรอบคอบในการเชิญแหล่งข่าวมาสัมภาษณ์ในรายการ และการนำเสนอข้อมูลจากสื่อออนไลน์ ให้รัดกุมมากยิ่งขึ้น
