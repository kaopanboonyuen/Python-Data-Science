นายฐากร ตัณฑสิทธิ์ เลขาธิการ กสทช. กล่าวว่า ทาง กสทช. ได้เสนอเรื่องมาตรการช่วยเหลือผู้ประกอบการทีวีดิจิตอลและผู้ประกอบการโทรคมนาคมให้กับ นายวิษณุ เครืองาม รองนายกรัฐมนตรีรับทราบแล้ว หลักๆ เป็นการช่วยเหลือในเรื่องของการให้ผู้ประกอบการทีวีดิจิทัลพักการชำระค่าธรรมเนียมใบอนุญาตออกไปได้ไม่เกิน 3 ปี

และการช่วยเหลือการชำระค่าเช่าบริการโครงข่ายในการออกอากาศทีวีดิจิทัลร้อยละ 50 เป็นระยะเวลา 3 ปี รวมถึงการให้ขยายระยะเวลาการชำระเงินค่าใบประมูลคลื่นความถี่ 900 เมกกะเฮิร์ซ งวดที่จะต้องจ่ายในปี 2562 ออกไปอีก 3-5 งวด ทั้งนี้ ผู้ประกอบการจะต้องมีการจ่ายอัตราดอกเบี้ยตามที่ธนาคารแห่งประเทศไทยกำหนด
อย่างไรก็ตาม มาตรการทั้งหมดจะต้องรอให้ที่ประชุมคณะรักษาความสงบแห่งชาติ (คสช.) พิจารณาอีกก่อนประกาศออกเป็น ม.44 ต่อไป โดยคาดว่าจะได้ข้อสรุปในปลายเดือนนี้ เพื่อให้ทันต่อการชำระค่าใบอนุญาตของทีวีดิจิทัล ในเดือนพฤษภาคมนี้
