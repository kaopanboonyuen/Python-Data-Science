ดาวโจนส์ร่วง เหตุวิตก “ทรัมป์” ขู่ชัตดาวน์รัฐบาล ขณะน้ำมันดิบปิดบวก ทองพุ่งแรง 3.7 ดอลลาร์/ออนซ์
บรรยากาศการลงทุนในตลาดหุ้นสหรัฐเมื่อคืนนี้ (23 ส.ค.) ดาวโจนส์ปิดลบ เนื่องจากนักลงทุนวิตกกังวลเกี่ยวกับสถานการณ์ทางเศรษฐกิจและการเมืองในสหรัฐ หลังจากประธานาธิบดี โดนัลด์ ทรัมป์ ขู่ว่าจะยอมให้หน่วยงานรัฐบาลต้องปิดการดำเนินงานลง ถ้าหากสภาคองเกรสไม่สนับสนุนงบประมาณในการสร้างกำแพงกั้นชายแดนเม็กซิโก
นอกจากนี้ นักลงทุนยังระมัดระวังการซื้อขายก่อนที่การประชุมเศรษฐกิจประจำปีของธนาคารกลางสหรัฐ (เฟด) จะเริ่มขึ้นในวันนี้ ที่เมืองแจ็กสัน โฮล รัฐไวโอมิง โดย ดาวโจนส์ปิดที่ 21,812.09 จุด ลดลง 87.80 จุด หรือ -0.40%, Nasdaq ปิดที่ 6,278.41 จุด ลดลง 19.07 จุด หรือ -0.30%, S&P500 ปิดที่ 2,444.04 จุด ลดลง 8.47 จุด หรือ -0.35%
สัญญาน้ำมันดิบเวสต์เท็กซัส (WTI) ตลาดนิวยอร์กปิดบวกเมื่อคืนนี้ (23 ส.ค.) หลังจากสำนักงานสารสนเทศด้านการพลังงานของรัฐบาลสหรัฐ (EIA) เปิดเผยว่า สต็อกน้ำมันดิบของสหรัฐปรับตัวลงเป็นสัปดาห์ที่ 8 ติดต่อกัน ขณะที่สต็อกน้ำมันเบนซินลดลงมากกว่าคาด
สัญญาน้ำมันดิบ WTI ส่งมอบเดือนต.ค. เพิ่มขึ้น 58 เซนต์ หรือ 1.2% ปิดที่ 48.41 ดอลลาร์/บาร์เรล สัญญาน้ำมันดิบเบรนท์ส่งมอบเดือนต.ค. เพิ่มขึ้น 70 เซนต์ หรือ 1.4% ปิดที่ 52.57 ดอลลาร์/บาร์เรล
ด้านสัญญาทองคำตลาด COMEX (Commodity Exchange) ส่งมอบเดือนธ.ค. เพิ่มขึ้น 3.7 ดอลลาร์ หรือ 0.29% ปิดที่ระดับ 1,294.7 ดอลลาร์/ออนซ์ โดยได้แรงหนุนจากการอ่อนค่าของสกุลเงินดอลลาร์ นอกจากนี้ ข้อมูลเศรษฐกิจที่อ่อนแอของสหรัฐและการร่วงลงของตลาดหุ้นนิวยอร์ก ยังส่งผลให้นักลงทุนเข้าซื้อทองคำซึ่งเป็นสินทรัพย์ที่ปลอดภัย
