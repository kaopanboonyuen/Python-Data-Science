กองสลากฯ ห่วงประชาชนหลังพบ สลาก ปลอมระบาด ล่าสุดส่งเจ้าหน้าที่สุ่มตรวจ แนะสังเกตหมายเลขบาร์โค้ดไม่ซ้ำกัน
พล.ต.ฉลองรัฐ นาคอาทิตย์ ผู้อำนวยการสำนักงานสลากกินแบ่งรัฐบาล  แถลงข่าวกรณีที่ปรากฏเป็นข่าวในสังคมประเด็นมีผู้จำหน่ายสลากปลอม งวดประจำวันที่ 16 กุมภาพันธ์ 2560 จำนวนสลาก 693 ฉบับคู่ มีการจัดเป็นชุด 7 ฉบับคู่ เลขเหมือนกัน ใส่ซองพลาสติกเรียงจำหน่ายบนแผง ในเขตพื้นที่จังหวัดนครปฐม ว่า สำนักงานฯ ไม่ได้นิ่งนอนใจ ได้สั่งการให้เจ้าหน้าที่เข้าตรวจสอบทันที พบว่าสลากดังกล่าวเป็นสลากปลอมจริง

โดยจากการตรวจสอบด้วยตาเปล่า ไม่ปรากฏรูปนกวายุภักษ์ในเนื้อกระดาษ และเมื่อนำน้ำมาลูบที่สลากพบว่าหมึกจางต่างจากสลากจริงอย่างชัดเจน และเมื่อตรวจสอบด้วยแสงแบล็กไลต์ พบความแตกต่างหลายจุด ประกอบด้วย ตัวสลากไม่มีเส้นไหมเรืองแสง ซึ่งสลากจริงต้องมีเส้นไหมเรืองแสงทั้งด้านหน้าและด้านหลังของสลาก เส้นที่พาดผ่านตัวเลขสลาก 6 หลักไม่เรืองแสง
และหมึกที่ใช้พิมพ์ตัวเลขสีส้มเพื่อป้องกันการปลอมแปลงสีหม่นไม่ชัดเจน นอกจากนี้ ขอให้สังเกตที่หมายเลขบาร์โค้ดบนสลาก หากเป็นสลากจริงหมายเลขแต่ละฉบับจะไม่ซ้ำกัน โดยในขณะนี้ได้สั่งการให้ผู้ตรวจการทุกเขตลงพื้นที่สุ่มตรวจสลากอีกทางหนึ่งด้วย
ทั้งนี้ ผู้อำนวยการฯ กล่าวอีกว่า สำนักงานฯ เป็นห่วงผู้แทนจำหน่ายและประชาชนผู้ซื้อเป็นอย่างยิ่ง ขอย้ำเตือนให้ตรวจสอบสลากด้วยความรอบคอบ ซึ่งสามารถเข้าไปดูรายละเอียดการตรวจสอบสลากปลอมทั้งฉบับได้ทางเว็บไซต์สำนักงานฯ ผ่าน www.glo.or.th หรือ ประสานมายังกลุ่มงานตรวจพิสูจน์ หมายเลขโทรศัพท์ 0 2528 9641-44
โดยเจ้าหน้าที่ของสำนักงานฯ ยินดีให้บริการปรึกษาเกี่ยวกับการตรวจสอบสลากและ หากพบเบาะแสการจำหน่ายสลากปลอม สามารถแจ้งผ่านศูนย์รับเรื่องราวร้องทุกข์ ได้ที่ call center 0 2528 9999 และ 0 2345 1466 เพื่อจะได้เร่งดำเนินการตรวจสอบ จับกุมและสำนักงานฯจะแถลงความคืบหน้าต่อไป
