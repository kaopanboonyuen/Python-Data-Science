จากกรณีสถานการณ์ฝุ่นละออง PM2.5 ในกรุงเทพมหานครและปริมณฑลหลายพื้นที่ ปัจจุบันยังคงมีค่าเกินค่ามาตรฐาน และยังกระทบกับสุขภาพของประชาชน อีกทั้งรัฐมนตรีว่าการกระทรวงศึกษาธิการ ยังมีการแจ้งสั่งปิดโรงเรียนสังกัด กทม. จนถึงวันนี้ (1 ก.พ.) และจะประเมินสถานการณ์อีกครั้งในวันที่ 4 ก.พ.
ล่าสุดบรรดาธนาคารพาณิชย์จำนวนหลายแห่ง เริ่มทยอยประกาศให้พนักงานที่อยู่ระหว่างการตั้งครรภ์ มีโรคประจําตัว หรือพนักงานกลุ่มเสี่ยง สามารถปฏิบัติงานที่บ้านได้ หรือบางแห่งสามารถหยุดงานได้ โดยไม่ถือเป็นวันลา

ธนาคารธนชาต  ออกประกาศระบุว่า ตามที่สถานการณ์สภาพอากาศในประเทศไทย โดยเฉพาะกรุงเทพมหานครและปริมณฑล ได้เกิดภาวะฝุ่น PM 2.5 และส่งผลกระทบต่อสุขภาพนั้น ธนาคารมีความห่วงใยต่อสุขภาพของพนักงาน จึงขอแจ้งให้ทราบถึงแนวทางในการปฏิบัติเพื่อบรรเทาผลกระทบที่เกิดขึ้น ดังนี้
พนักงานที่อยู่ระหว่างการตั้งครรภ์ หรือมีโรคประจําตัวที่จําเป็นต้องหลีกเลี่ยงภาวะฝุ่น หรือจําเป็นต้องดูแลบุตรที่ไม่สามารถไปเรียนตามปกติได้ อันเป็นผลสืบเนื่องมาจากการประกาศหยุดเรียนของสถานศึกษา สามารถแจ้งความประสงค์ต่อผู้บังคับบัญชา เพื่อขออนุญาตปฏิบัติงานที่บ้านหรือที่พักอาศัยในระหว่างวันที่ 1 – 5 กุมภาพันธ์ 2562 ได้

ธนาคารกสิกรไทย  ออกประกาศโดยให้พนักงานที่อยู่ระหว่างตั้งครรภ์ หรือมีโรคประจำตัวที่จำเป็นต้องหลีกเลี่ยงฝุ่นละออง และพนักงานที่ต้องดูแลบุตรจากการประกาศหยุดเรียนเพราะปัญหาฝุ่นละออง สามารถปฏิบัติงานที่บ้านหรือที่พักอาศัยได้ระหว่างวันที่ 31 ม.ค.-5 ก.พ.2562

ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.)  ห่วงใยสุขภาพพนักงาน ออกมาตรการเพื่อบรรเทาผลกระทบจากสถานการณ์ฝุ่นดังกล่าว ได้แก่
1. พนักงานที่อยู่ระหว่างการตั้งครรภ์ หรือมีโรคประจำตัวที่จำเป็นต้องหลีกเลี่ยงภาวะฝุ่น หรือจำเป็นต้องดูแลบุตรหลานที่ไม่สามารถไปโรงเรียนตามปกติได้เนื่องจากการประกาศหยุดเรียนของสถานศึกษา สามารถแจ้งขออนุญาตปฏิบัติงานที่บ้านหรือที่พักอาศัยได้ในระหว่างวันที่ 1-5 กุมภาพันธ์ 2562
2. พนักงานสามารถขอรับหน้ากากอนามัยเพื่อป้องกันฝุ่น ตลอดจนเข้ารับการรักษาพยาบาล หรือขอคำแนะนำจากทีมแพทย์และพยาบาลได้ที่ห้องพยาบาลของธนาคาร (ชั้น 13)

ธนาคารกรุงไทย  ระบุว่า ธนาคารอนุมัติให้พนักงานที่มีความเสี่ยงได้รับผลกระทบจากฝุ่นละออง PM 2.5 เช่น พนักงานตั้งครรภ์ หรือมีโรคประจำตัว สามารถหยุดงานได้โดยไม่ถือเป็นวันลา การอนุญาตลาของพนักงานต้องพิจารณาแล้วเห็นว่าไม่มีผลกระทบต่อการปฏิบัติงานของธนาคาร หรือก่อให้เกิดความเสียหายต่อธุรกิจธนาคาร และขอให้อยู่ในดุลยพินิจของผู้บังคับบัญชาต้นสังกัดของพนักงานเป็นผู้พิจารณา โดยกำหนดให้การลาดังกล่าวตั้งแต่วันที่ 1 ก.พ.- 8 ก.พ.62
