นายวิวัฒน์ ตังหงส์ อธิบดีกรมสวัสดิการและคุ้มครองแรงงาน (กสร.) เปิดเผยว่า กสร. โดยกองทุน เพื่อผู้ใช้แรงงานได้จัดทำโครงการเงินกู้เพื่อวิถีแห่งคุณภาพชีวิตที่ดีตามศาสตร์พระราชา เปิดโอกาสให้สหกรณ์ออมทรัพย์ในสถานประกอบกิจการและรัฐวิสาหกิจกู้ยืมเงินกองทุนเพื่อผู้ใช้แรงงานได้สูงสุดไม่เกินสหกรณ์ ละ 10 ล้านบาท อัตราดอกเบี้ยร้อยละ 2 ต่อปี เพื่อนำไปให้ลูกจ้างที่เป็นสมาชิกสหกรณ์ออมทรัพย์ในสถานประกอบกิจการและรัฐวิสาหกิจที่มีรายได้ประจำต่อเดือนไม่เกิน 35,000 บาท กู้เงินเพื่อนำไปปลดหนี้นอกระบบ หนี้บัตรเครดิต หรือพัฒนารายได้ของตนเองและครอบครัวในอัตราดอกเบี้ยไม่เกินร้อยละ 5 ต่อปี
นายวิวัฒน์ กล่าวต่อไปว่า สหกรณ์ออมทรัพย์ในสถานประกอบกิจการและรัฐวิสาหกิจที่สนใจ ดาวน์โหลดเอกสารยื่นคำขอกู้เงินและรายละเอียดได้ที่ www.labour.go.th โดยสามารถยื่นคำ ขอกู้ได้ตั้งแต่บัดนี้จนถึงวันที่ 31 กรกฎาคม 2562 สอบถามข้อมูลเพิ่มเติม โทรศัพท์ 0 2245 6774 หรือ 0 2246 0383
