ประกันสังคม  แจง ผู้ป่วยโรคมะเร็งมีสิทธิรักษาและรับยาตามดุลยพินิจของแพทย์ หากรับการรักษาแล้วไม่ได้ผล หรือยาไม่ตอบสนอง สามารถใช้แนวทางการรักษาอื่นๆ ได้
จากกรณีมีผู้ประกันตนโพสต์ข้อความผ่านสื่อสังคมออนไลน์ กรณีป่วยเป็นโรคมะเร็งเม็ดเลือดขาวระยะที่ 3 แต่สิทธิประกันสังคมจ่ายยาให้เฉพาะคนที่เป็นมะเร็งระยะแรกเท่านั้น เนื่องจากยาที่ใช้รักษาตกเม็ดละประมาณ 1,000-1,200 บาท ซึ่งผู้ป่วยต้องใช้ยาตามปริมาณที่แตกต่างกัน อาจต้องกินวันละ 4-6 เม็ด รวมค่าใช้จ่ายอยู่ที่ 7,200 บาท/วัน หรือ 200,000 บาท/เดือน

ล่าสุด  นายสุรเดช วลีอิทธิกุล  เลขาธิการสำนักงานประกันสังคม กระทรวงแรงงาน ชี้แจงถึงกรณีดังกล่าวว่า สำนักงานประกันสังคมได้ให้ความคุ้มครองผู้ประกันตนที่เจ็บป่วยด้วยโรคมะเร็งและโรคอื่นๆ ซึ่งผู้ประกันตนมีสิทธิได้รับยาตามดุลยพินิจของแพทย์ผู้รักษา โดยไม่เรียกเก็บเงินจากผู้ประกันตน ส่วนการรักษาโรคมะเร็งแต่ละชนิด มีแนวทางการรักษาแตกต่างกัน ขึ้นอยู่กับแพทย์ผู้เชี่ยวชาญ
โดยสำนักงานประกันสังคม คุ้มครองค่ารักษาพยาบาลในกรณีที่แพทย์ผู้เชี่ยวชาญด้านโลหิตวิทยาพิจารณาการรักษาโดยการปลูกถ่ายไขกระดูก ผู้ประกันตนจะไม่เสียค่าใช้จ่ายใดๆ ทั้งสิ้น ทั้งนี้โรงพยาบาลที่ทำการปลูกถ่ายไขกระดูกจะได้รับค่าบริการทางการแพทย์ จากสำนักงานประกันสังคมในอัตรา 750,000 บาทต่อราย หรือ 1,300,000 บาทต่อราย แล้วแต่กรณี
สำหรับหลักเกณฑ์ การจ่ายชดเชยค่าบริการทางการแพทย์ กรณีโรคมะเร็ง สำนักงานประกันสังคมมีการจ่ายเพิ่มนอกเหนือจากการจ่ายค่าบริการทางการแพทย์เหมาจ่าย ในกรณีให้การรักษาด้วยยาเคมีบำบัดหรือรังสีรักษา โรงพยาบาลตามบัตรรับรองสิทธิสามารถเบิกค่ารักษาพยาบาล จากสำนักงานประกันสังคมเท่าที่จ่ายจริงตามความจำเป็น แต่ไม่เกิน 50,000 บาทต่อรายต่อปี
