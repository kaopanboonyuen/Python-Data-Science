นายตัน ภาสกรนที กรรมการผู้อำนวยการ บริษัท อิชิตันกรุ๊ป จำกัด (มหาชน) หรือ ICHI เปิดเผยถึง ผลประกอบการงวดไตรมาส 1/2562 กำไรสุทธิอยู่ที่ 114.2 ล้านบาท เพิ่มขึ้น 247.1% เทียบกับทั้งปี 2561 ทำกำไรสุทธิได้ 44 ล้านบาท  มีรายได้จากการขายอยู่ที่ 1,319.4 ล้านบาท ลดลงเล็กน้อยราว 0.2 % จากงวดเดียวกันของปีก่อน
ทั้งนี้ อิชิตันได้ปรับกลยุทธ์โครงสร้างบริหารสินค้าในแต่ละแบรนด์ และการออกสินค้าใหม่กระตุ้นตลาด คาดจะสนับสนุนผลการดำเนินงานในช่วงต่อจากนี้ให้เติบโต โดยแนวโน้มไตรมาส 2/2562 คาดว่าผลประกอบการจะดีต่อเนื่องตามฤดูกาล ซึ่งเป็นช่วงหน้าร้อน และมีการจัดโปรโมชั่นเพื่อกระตุ้นยอดขาย ซึ่งได้รับการตอบรับจากลูกค้าเป็นอย่างดี รวมทั้งการออกสินค้าใหม่ ได้แก่ เย็นเย็นฟัน น้ำจับเลี้ยงผสมวุ้นมะพร้าวเฉาก๊วย และน้ำเก๊กฮวยรสน้ำผึ้งผสมวุ้นมะพร้าว, อิชิตันชิวชิว น้ำชาเขียวผลไม้ ผสมวุ้นมะพร้าว 2 สูตรใหม่ รสองุ่นเคียวโฮ และไลม์ ฮันนี่ และ ชิซึโอกะ โฮจิฉะ ชาเขียวคั่วพรีเมี่ยม นำเข้าใบชา 100% จากประเทศญี่ปุ่น ตั้งเป้ารายได้ปีนี้เติบโต 12% จากปีก่อนที่มีรายได้กว่า 5,216.2 ล้านบาท
นายตันกล่าวว่าในช่วงที่ผ่านมาภาพรวมตลาดชาเขียวในประเทศชะลอตัว และมีการแข่งขันที่รุนแรง เราจึงงัดกลยุทธ์ทางการตลาดและการขายอย่างเต็มกำลัง รวมถึงการรุกตลาดส่งออกไปยัง CLMV ซึ่งเป็นผลสำเร็จ ในไตรมาส 1 ปีนี้ มีสัดส่วนส่งออกในปัจจุบันอยู่แล้วที่ 32.4% ของรายได้จากการขาย ขณะที่อิชิตันอินโดนีเซียได้รับการตอบรับที่ดี มีการออกสินค้าใหม่กระตุ้นตลาด และสร้างการรับรู้ในแบรนด์อย่างต่อเนื่อง
