นายสมศักดิ์ ห่มม่วง รองปลัดกระทรวงคมนาคม ในฐานะประธานคณะกรรมการควบคุมการขนส่งทางบกกลาง เปิดเผยว่า สำหรับเรื่องการปรับขึ้นอัตราค่าโดยสารขององค์การขนส่งมวลชนกรุงเทพ หรือ ขสมก.นั้น ล่าสุดได้สั่งการให้ เสนอเรื่องมายังคณะกรรมการควบคุมขนส่งทางบกกลางพิจารณาแล้ว ต้องรอพิจารณารายละเอียดก่อนที่จะสรุปและประกาศได้ คาดว่าทาง ขสมก. จะส่งเรื่องเข้ามาเร็วๆ นี้

ทั้งนี้ ตามมติคณะกรรมการขนส่งทางบกกลางเมื่อวันที่ 20 มกราคม 2558 มีมติให้ ขสมก. ปรับขึ้นราคารถโดยสารธรรมดา เพิ่มอีกจากเดิม 6.50 บาท เป็น 8.50 บาท และรถโดยสารปรับอากาศเพิ่มอีกระยะละ 2 บาท พร้อมกับรถเอกชนร่วมบริการมีผลในเดือนกุมภาพันธ์ 2558 แต่ทาง ขสมก. ได้ชะลอเนื่องจากภาวะเศรษฐกิจและให้เป็นไปตามนโยบายของกระทรวงคมนาคม เนื่องจากไม่ต้องการเพิ่มภาระค่าใช้จ่ายด้านการเดินทางแก่ประชาชน
