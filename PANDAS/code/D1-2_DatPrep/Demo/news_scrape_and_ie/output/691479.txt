จากกรณีที่ธนาคารพาณิชย์มีแนวคิดจะขอเรียกเก็บค่าธรรมเนียมการถอนเงินสดหน้าเคาน์เตอร์และเครื่องเอทีเอ็ม เพื่อเร่งรัดสู่สังคมไร้เงินสด โดยระบุว่า ได้มีการหารือกับธนาคารแห่งประเทศไทย (ธปท.) มาเป็นระยะนั้น จนเกิดกระแสวิพากษ์วิจารณ์อย่างกว้างขวาง
ล่าสุด นายปรีดี ดาวฉาย ประธานสมาคมธนาคารไทย กล่าวว่า แนวคิดนี้ยังไม่ได้หารือกับธนาคารแห่งประเทศไทย จึงยังไม่มีข้อสรุปที่ชัดเจน เพราะเป็นเรื่องใหญ่ที่กระทบลูกค้า โดยอยู่ระหว่างพิจารณารายละเอียด, ผลกระทบ และประโยชน์ ให้ครอบคลุมทุกฝ่าย ซึ่งแนวทางดำเนินการ อาจออกมาในลักษณะประกาศหลักเกณฑ์ และอัตราค่าธรรมเนียมกลาง คล้ายประกาศค่าธรรมเนียมพร้อมเพย์ พร้อมย้ำว่า หลักเกณฑ์ที่ออกมาจะเป็นประโยชน์กับประเทศในระยะยาว

ด้านนางจันทวรรณ สุจริตกุล ผู้ช่วยผู้ว่าการสายยุทธศาสตร์และความสัมพันธ์องค์กร ธนาคารแห่งประเทศไทย หรือ ธปท. เปิดเผยว่า ธปท.ยังไม่ได้รับข้อมูลโดยตรงจากทางสมาคมธนาคารไทย โดยทราบว่าเรื่องดังกล่าวมีการหารือกันภายในสมาคมธนาคารไทย ธปท.จะพิจารณาถึงความพร้อมของบริการการเงิน ทั้งในส่วนกลางและในส่วนภูมิภาค รวมถึงโอกาสของการเข้าถึงการบริการทางการเงินของประชาชนที่ต้องเป็นไปอย่างเท่าเทียมและทั่วถึง เพราะธนาคารจะต้องมีทางเลือกในการใช้บริการสำหรับผู้ที่ไม่คุ้นเคยกับการใช้เทคโนโลยีด้วย
