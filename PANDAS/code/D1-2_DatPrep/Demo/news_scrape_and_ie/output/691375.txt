พันเอกด็อกเตอร์ นที ศุกลรัตน์ รองประธานคณะกรรมการกิจการกระจายเสียงกิจการโทรทัศน์ และกิจการโทรคมนาคมแห่งชาติ หรือ กสทช. ในฐานะประธานคณะอนุกรรมการเรียกคืนคลื่นความถี่และเยียวยาคลื่นความถี่ 700 เมกะเฮิรตซ์ ได้เชิญผู้ประกอบการทีวีดิจิทัลทั้งหมดเข้าร่วมประชุม

เพื่อหารือเกี่ยวกับแนวทางการเรียกคืนคลื่นความถี่เพื่อนำไปจัดสรรตามแนวทางของสหภาพโทรคมนาคมระหว่างประเทศ เพื่อนำคลื่นความถี่700 เมกะเฮิรตซ์ ไปใช้ในงานกิจการโทรคมนาคม ในการพัฒนาเทคโนโลยี 5G
กสทช.จึงมีความจำเป็นต้องดำเนินการตามมาตรา 27(12/1) ของพระราชบัญญัติองค์กรจัดสรรคลื่นความถี่และกำกับการประกอบกิจการวิทยุกระจายเสียง วิทยุโทรทัศน์ และกิจการโทรคมนาคม(ฉบับที่ 2) โดยการเรียกคืนคลื่นความถี่จากผู้ประกอบการกิจการทีวีดิจิทัล
ซึ่งกฎหมายกำหนดให้ กสทช. ต้องจ่ายค่าตอบแทนให้ผู้ที่ถูกเรียกคลื่นความถี่ คาดว่าจะสามารถเคาะหลักเกณฑ์การประมูลคลื่นความถี่ 700 เมกะเฮิรตซ์ได้ในเดือนกุมภาพันธ์ – มีนาคม ปี 2562 และจะสามารถจัดการประมูลคลื่นความถี่ได้ภายในไตรมาสที่ 3 ของปี 2562 ส่งผลให้ใช้งานคลื่นความถี่ได้ประมาณต้นปี 2563
ทั้งนี้ เงินที่ได้จากการประมูลคลื่นความถี่ 700 เมกะเฮิรตซ์ จะนำไปชดเชยให้กับผู้ประกอบการทีวีดิจิทัล ในการใช้พัฒนากิจการโทรทัศน์
ในส่วนของภาคประชาชนผู้รับชมการออกอากาศทางสถานีโทรทัศน์ อาจจะต้องมีการปรับจูนช่องใหม่ เนื่องจากมีการเปลี่ยนแปลงคลื่นความถี่ ซึ่งทาง กสทช.จะต้องมีการประชาสัมพันธ์ข้อมูลในส่วนนี้ให้ประชาชนได้รับทราบต่อไป
