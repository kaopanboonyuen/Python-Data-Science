ความชุ่มชื้นจากฝนที่ตกหนักตลอดสัปดาห์ที่ผ่านมา ทำให้เห็ดเผาะหรือที่ทางภาคเหนือเรียกกันว่าเห็ดถอบ เห็ดจากธรรมชาติราคาแพง โผล่มาจากผิวดินเป็นครั้งแรกในรอบปี โดยแม่ค้าที่ตลาดป่าข่อยใต้ ต.สันผีเสื้อ อ.เมือง จ.เชียงใหม่ ได้รับซื้อมาจากชาวบ้านในพื้นที่ อ.ฮอด และ อ.อมก๋อย ที่เห็ดเผาะออกเป็นแห่งแรกในพื้นที่แรกๆ นำมาวางขาย ทำให้มีประชาชนพากันไปเลือกซื้อเพื่อนำมาทำอาหารรับประทานกันอย่างคึกคัก แม้ราคายังแพงเพราะเป็นเห็ดต้นฤดู ขายราคาลิตรละ 250 บาท หรือ กิโลกรัมละ 500 บาท

สำหรับ เห็ดเผาะ เป็นอาหารจากธรรมชาติยอดนิยมทางภาคเหนือ ทั้งนำมา ผัดเห็ดเผาะ ต้มเกลือรับประทานกับน้ำพริก หรือ ยำใส่เครื่องปรุงของน้ำพริกลาบ ถือเป็นเมนูที่ทุกบ้านต้องรับประทานให้ได้ปีละครั้ง
นอกจากนั้นยังมีเห็ดป่าที่ออกตามฤดูกาลอีกหลายชนิดที่เริ่มออก ทั้ง เห็ดโคน เห็ดด่าน เห็ดเหลือง รวมทั้งแมงจี้หลอบ แมลงหายากที่อาศัยอยู่ในกองขี้วัว ขี้ควาย หารับประทานได้ยากมาก ขายถุงละ 50 บาท หรือ กิโลกรัมละ 500 บาท ชาวบ้านหาซื้อนำไปคั่วเกลือ และ ตำน้ำพริก รวมทั้งยังมีแมงมันคั่วเกลือขายราคาแพง กิโลกรัมละ 2,000 บาท  หรือ ถุงละ 200 บาท ทั้งหมดนี้ขายหมดทุกวัน ซึ่งช่วงต้นฤดูฝน ถือเป็นช่วงที่ชาวบ้านและพ่อค้าแม่ค้า มีรายได้เป็นกอบเป็นกำจากผลผลิตจากธรรมชาติ


