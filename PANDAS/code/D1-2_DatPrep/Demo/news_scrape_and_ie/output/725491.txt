รายงานข่าวแจ้งว่า วันนี้ (24 เม.ย. 2562) บมจ.เจริญโภคภัณฑ์อาหาร (CPF) ได้มีการออกมาเปิดเผยว่า  นายธนินท์ เจียรวนนท์ ประธานกรรมการ บมจ.เจริญโภคภัณฑ์อาหาร หรือ CPF ได้ขอลาออกจากตำแหน่ง โดยให้เหตุผลว่า เนื่องจากมีภารกิจมากขึ้น ทำให้ไม่มีเวลาปฏิบัติงานให้กับบริษัทได้อย่างเต็มที่ โดยให้มีผลในวันที่ 24 เมษายน 2562
ทั้งนี้ คณะกรรมการกำหนดค่าตอบแทนและสรรหากรรมการของบริษัทอยู่ระหว่างการสรรหาบุคคลที่เหมาะสม เพื่อเสนอต่อคณะกรรมการบริษัทพิจารณาแต่งตั้งให้เข้าดำรงตำแหน่งที่ว่างลงต่อไป

สำหรับ นายธนินท์ เจียรวนนท์ คงไม่มีใครที่ไม่รู้จักเพราะเขาคือเจ้าสัวซีพี เจ้าของ เครือเจริญโภคภัณฑ์  นักธุรกิจที่ยิ่งใหญ่ที่สุดคนหนึ่งของไทย ที่กุม 13 กลุ่มธุรกิจอยู่ใน ประกอบด้วย กลุ่มธุรกิจเกษตรอุตสาหกรรมและอาหาร, กลุ่มธุรกิจการตลาดและการจัดจำหน่าย, กลุ่มธุรกิจโทรคมนาคม,
กลุ่มธุรกิจเมล็ดพันธุ์ ปุ๋ยและผลิตภัณฑ์อารักขาพืช, กลุ่มธุรกิจการค้าระหว่างประเทศ, กลุ่มธุรกิจพืชครบวงจร, กลุ่มธุรกิจพัฒนาอสังหาริมทรัพย์, กลุ่มธุรกิจพลาสติก, กลุ่มธุรกิจสัตว์เลี้ยง, กลุ่มธุรกิจการค้าวัตถุดิบอาหารสัตว์, กลุ่มธุรกิจยานยนต์และอุตสาหกรรม(จีน), กลุ่มธุรกิจการเงินและการธนาคาร(จีน) และกลุ่มธุรกิจเวชภัณฑ์(จีน)
โดยมีการดำเนินธุรกิจรวมทั้งหมด 16 ประเทศ ได้แก่ ไทย กัมพูชา ลาว เมียนมา เวียดนาม อินโดนีเซีย มาเลเซีย ฟิลิปปินส์ อินเดีย บังกลาเทศ ปากีสถาน ตุรกี ไต้หวัน สิงคโปร์ จีน และรัสเซีย
ส่วน  บริษัท เจริญโภคภัณฑ์อาหาร จำกัด (มหาชน) หรือ CPF  เป็นหนึ่งในบริษัทจดทะเบียนซึ่งเป็นผู้นำในธุรกิจเกษตรอุตสาหกรรมและอาหาร ที่มีการดำเนินธุรกิจในลักษณะครบวงจร บริษัทมีการดำเนินธุรกิจใน 17 ประเทศทั่วโลก และมีการส่งออกสินค้าจากประเทศไทยไปจำหน่ายในต่างประเทศกว่า 30 ประเทศ
ครอบคลุมผู้บริโภคกว่า 4 พันล้านคน การดำเนินธุรกิจของบริษัทครอบคลุมประเภทของสัตว์บกและสัตว์น้ำ โดยมีประเภทสัตว์หลัก ได้แก่ สุกร ไก่เนื้อ ไก่ไข่ เป็ด กุ้ง และ ปลา โดยกระบวนการผลิตครบวงจรนั้น เริ่มตั้งแต่ การผลิตอาหารสัตว์ การเพาะพันธุ์สัตว์ การเลี้ยงสัตว์เพื่อการค้า การแปรรูปเนื้อสัตว์ขั้นพื้นฐาน
การผลิตสินค้าเนื้อสัตว์แปรรูปกึ่งปรุงสุกและปรุงสุก การผลิตผลิตภัณฑ์อาหารสำเร็จรูปหรือผลิตภัณฑ์อาหารพร้อมรับประทาน รวมถึงการดำเนินธุรกิจช่องทางการขายผลิตภัณฑ์เนื้อสัตว์และอาหารในรูปแบบร้านค้าปลีกและร้านอาหารผลิตภัณฑ์หลักที่สำคัญของธุรกิจอาหารสัตว์ ได้แก่ อาหารสุกร อาหารไก่ อาหารเป็ด อาหารกุ้ง และอาหารปลา ทั้งในรูปหัวอาหารและอาหารสำเร็จรูปชนิดผงและชนิดเม็ด  เป็นต้น
