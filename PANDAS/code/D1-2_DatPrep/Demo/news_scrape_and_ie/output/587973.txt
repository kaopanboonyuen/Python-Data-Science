ฮือฮา! ร้านลาบแนวใหม่ เปิดเป็นบุฟเฟต์พร้อมบรรยากาศสไตล์ลอฟท์ ลูกค้าติดใจโทรจองข้ามวัน
อาหารแนวบุฟเฟต์ยังคงเป็นที่ชื่นชอบของใครหลายคน เพราะไม่เพียงแต่รับประทานได้แบบไม่อั้น แต่ยังเลือกรับประทานได้หลากหลาย ทำให้ปัจจุบันมีร้านบุฟเฟต์เปิดกันมากมาย แต่ล่าสุดมีร้านบุฟเฟต์ที่สร้างความฮือฮาให้กับลูกค้าและผู้ที่พบเห็นได้เป็นอย่างมาก
เพราะร้านนี้ไม่ใช่ร้านหมูกระทะหรืออาหารทั่วๆ ไป แต่เป็นร้านลาบและอาหารพื้นเมืองแบบบุฟเฟต์ ซึ่งถือเป็นแห่งแรกและแห่งเดียวในภาคเหนือ ชาวเชียงใหม่และนักท่องเที่ยวต่างพากันไปที่ร้าน “ทัดดาวลาบบุฟเฟต์” อยู่ที่ ต.ร้องวัวแดง อ.สันกำแพง จ.เชียงใหม่ เพื่อรับประทานลาบที่เปิดให้บริการแบบบุฟเฟต์

โดยลูกค้าสามารถเลือกรับประทานได้ตามอัธยาศัย ทั้ง ลาบหมู ลาบเนื้อ ลาบปลา ลาบไก่ ทั้งลาบสุกและลาบดิบ รวมทั้งอาหารพื้นเมืองขึ้นชื่ออย่างแกงอ่อม ต้มส้มไข่ปลา ส้มตำ นอกจากนี้ยังมีน้ำสมุนไพรและของหวานตบท้าย ทั้งหมดนี้ทางร้านคิดค่าบริการคนละ 99 บาท โดยไม่จำกัดเวลา โดยร้านนี้ถือเป็นร้านลาบบุฟเฟต์แห่งแรกและแห่งเดียวของจังหวัดเชียงใหม่
น.ส.สุภางค์นิช คำอินต๊ะ อายุ 32 ปี เจ้าของร้าน เปิดเผยว่า ก่อนหน้านี้ครอบครัวค้าขายทั่วไป แต่เนื่องจากบิดามีฝีมือในการทำลาบและอาหารพื้นเมือง จึงตัดสินใจเปิดเป็นร้านลาบตามความถนัด ส่วนที่เปิดเป็นแบบบุฟเฟต์ก็เพราะต้องการสร้างความแปลกใหม่และเป็นทางเลือกให้กับลูกค้า เนื่องจากปัจจุบันมีร้านลาบในจังหวัดเชียงใหม่จำนวนมากนับร้อยแห่ง
ซึ่งข้อดีของลาบบุฟเฟต์ก็คือลูกค้าจะสามารถทานอาหารได้หลากหลายตามปริมาณที่ต้องการ หากเทียบกับต้องไปสั่งตามเมนูตามร้านทั่วไปอาจเสียเงินมากกว่านี้ ขณะที่ทางร้านก็พอมีกำไรอยู่ได้ และนอกจากรูปแบบการขาย ทางร้านยังสร้างขึ้นในสไตล์ลอฟท์ มีผนังเป็นปูนเปลือยและหลังคาสูงโปร่ง พร้อมพนักงานสาวสวยคอยดูแลไม่ต่างกับร้านอาหารทั่วไป สร้างภาพลักษณ์ใหม่ให้กับร้านลาบ
สำหรับลาบบุฟเฟต์มีสมาชิกในครอบครัวที่มีทั้งพ่อแม่พี่น้อง ลุงป้าน้าอา มาช่วยกันทำลาบ โดยทางร้านจะทำลาบครั้งละไม่มาก แต่จะทยอยทำตามปริมาณของลูกค้าในร้าน เพื่อให้มีลาบสดใหม่คอยเติมให้กับลูกค้าตลอดทั้งวัน จุดเด่นของร้านก็คือรสชาติอาหารที่ทางร้านการันตีว่าลาบเมืองเหนือ สูตรเด็ดที่ส่งต่อกันในครอบครัวจากรุ่นสู่รุ่น ขณะที่การทำลาบก็ไม่ใช้เครื่องบดเนื้อ แต่ทำมือทุกขั้นตอนแบบทำครัวในบ้าน ทำให้มีรสมือที่ต่างจากร้านลาบทั่วไป
เจ้าของร้านบอกว่า หลังจากเปิดให้บริการเมื่อวันที่ 3 ก.ย. 60 ที่ผ่านมา ได้รับความสนใจจากลูกค้าจำนวนมาก พากันแวะเวียนมาอุดหนุนกันตลอดทั้งวัน ตั้งแต่ร้านเปิด 11.30 ไปถึง 24.00 น. และด้วยจำนวนโต๊ะที่ยังมีไม่มากทำให้ในช่วงหลังมีลูกค้าโทรศัพท์มาจองโต๊ะล่วงหน้า ส่วนลูกค้ามีทุกกลุ่ม ทั้งข้าราชการ พนักงานบริษัท กลุ่มวัยรุ่น ประชาชนทั่วไป และ ลูกค้าที่มากันเป็นครอบครัว โดยแต่ละวันทางร้านต้องใช้เนื้อหมู เนื้อวัว ไก่ ปลา รวมกว่า 150 กิโลกรัม ในการทำลาบให้กับลูกค้า
สำหรับการรับประทานลาบบุฟเฟต์ที่ร้านนี้ มีเครื่องเคียงให้เลือกเติมกันเต็มที่ ทั้งพริกลาบ ดีปลี กระเทียมโทน มะริดไม้หรือลิ้นฟ้าเผา และ มีกฏกติกาง่ายเพียงอย่างเดียวก็คือให้ลูกค้าตักไปรับประทานแต่พอดี หากเหลือทางร้านปรับขีดละ 50 บาท เพื่อไม่ให้เกิดความสิ้นเปลืองโดยไม่จำเป็น
