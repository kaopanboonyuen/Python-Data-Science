กระทรวงแรงงาน ขอความร่วมมือนายจ้าง ให้ลูกจ้างหยุดงานวันที่ 26 ต.ค. นี้ เพื่อเข้าร่วมพิธีถวายดอกไม้จันทน์ ในพระราชพิธีถวายพระเพลิงพระบรมศพ ร.9
นายวิวัฒน์ จิระพันธุ์วานิช ผู้ตรวจราชการ กระทรวงแรงงาน เปิดเผยว่า กระทรวงแรงงานขอความร่วมมือนายจ้าง สถานประกอบกิจการ อนุญาตให้วันที่ 26 ตุลาคม 2560 เป็นวันหยุดงาน เพื่อให้แรงงานไทยและแรงงานข้ามชาติ ได้มีโอกาสเข้าร่วมพิธีถวายดอกไม้จันทน์ ในโอกาสงานพระราชพิธีถวายพระเพลิงพระบรมศพ พระบาทสมเด็จพระปรมินทรมหาภูมิพลอดุลยเดช บรมนาถบพิตร

ทั้งนี้ถือเป็นพระราชพิธีที่มีความสำคัญ รวมทั้งเป็นการรวมใจกันถวายความจงรักภักดี และรำลึกในพระมหากรุณาธิคุณอันหาที่สุดมิได้พร้อมกันทั่วประเทศ โดยสถานประกอบกิจการสามารถสอบถามรายละเอียดได้ที่ สำนักงานสวัสดิการและคุ้มครองแรงงานกรุงเทพมหานครเขต 1 – 10 หรือสำนักงานสวัสดิการและคุ้มครองแรงงานจังหวัดที่สถานประกอบกิจการตั้งอยู่ หรือโทรสายด่วน 1546
