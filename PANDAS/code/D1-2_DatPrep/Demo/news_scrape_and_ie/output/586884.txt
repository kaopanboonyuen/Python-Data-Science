กองสลากฯ เผย ผลศึกษาหวยชุดรู้ผลใน 6 เดือน หลังผู้ค้าขายเกินราคา ยัน บังคับใช้กฎหมายเข้ม
นายธนวรรธน์ พลวิชัย กรรมการและโฆษกกรรมการสลากกินแบ่งรัฐบาลกล่าวว่า การแก้ไขปัญหาสลากเกินราคา มีหลายด้านที่จะต้องพิจารณาอย่างระมัดระวัง ล่าสุดได้สั่งให้คณะทำงานศึกษาแนวทางการออกสลากรวมชุด โดยหากสำนักงานดำเนินการออกเอง จะเป็นประโยชน์จริงหรือไม่ ผู้ค้ารายย่อยจะได้รับผลกระทบอย่างไร และจะมีระบบกระจายสลากแบบรวมชุดให้กับผู้ค้า โดยกำหนดคุณสมบัติผู้ค้าที่เหมาะสมอย่างไร
คาดว่าจะใช้เวลาไม่เกิน 6 เดือน จะได้ข้อสรุปที่ชัดเจน ซึ่งทันช่วงการทำสัญญากับผู้ค้ารอบใหม่ หากผู้ค้ารายย่อย ไม่สามารถขายหรือช่วยกันให้ราคาสลากไม่เกิน 80 บาทต่อฉบับได้ สำนักงานสลากฯ อาจมีความจำเป็นต้องทำสลากแบบรวมชุดมาขายเอง แต่ขณะนี้ขอศึกษาผลกระทบก่อน
สำหรับปัญหาการขายสลากเกินราคา ขณะนี้ สำนักงานอยู่ระหว่างการบังคับใช้กฎหมายอย่างเคร่งครัด และดำเนินการตัดโควตา ผู้ที่รับสลากไปแล้วไม่นำไปขายจริง หรือ นำไปรวมชุด โดยคาดว่าปัญหาสลากเกินราคาจะคลี่คลายได้ภายใน 1-2 ปี
ที่มา… INN
