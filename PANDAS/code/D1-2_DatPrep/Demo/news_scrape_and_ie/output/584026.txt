โดนัทนมสด พอแอนด์เพลิน ขายแยกไฟแดงแม่ต๋ำ จ.พะเยา เพียงถุง 20 บาท สร้างกำไรกว่า 5 หมื่นบาทต่อเดือน
วันนี้ (21 ส.ค. 60) ผู้สื่อข่าว ได้เดินทางไปที่ ร้านพอแอนด์เพลิน โดนัทนมสด ของ นางปณิตา เส-ริน ซึ่งบรรดาญาติๆ และพี่น้อง กำลังช่วยกันผลิตโดนัทนมสด โดยร้านค้าแห่งนี้ ตั้งอยู่ริมถนนสายพหลโยธิน ใกล้สี่แยกแม่ต๋ำ ซึ่งนำออกจำหน่ายให้กับลูกค้า บริเวณแยกไฟแดงสี่แยกแม่ต๋ำ ตำบลแม่ต๋ำ อำเภอเมือง จังหวัดพะเยา นับเป็นภาพชินตาที่สามารถพบเห็นอยู่เป็นประจำตลอดช่วงระยะเวลา 4-5 ปีที่ผ่านมา และสามารถจำหน่ายได้เป็นอย่างดี มีลูกค้าที่ขับรถผ่านไปมาในช่วงที่ติดไฟแดงให้การอุดหนุนและซื้อกันอย่างต่อเนื่อง
โดย นางปณิตา เล่าว่า ตนเองทำโดนัทนมสดขายมาตั้งแต่ปี 2554 โดยจะใช้วิธีการขายบริเวณแยกไฟแดง ซึ่งจะให้ญาติพี่น้องช่วยกันทำและออกจำหน่าย ในราคาถุงละ 20 บาท มีจำนวน 4 ชิ้น ซึ่งมีลูกค้าบางรายที่ได้รับประทานแล้วเกิดการติดใจในรสชาติ ก็จะมีการสั่งทำอยู่เหมือนกัน โดยจะสั่งให้ใส่กล่องหรือถุงที่มีลักษณะที่ต้องการเพื่อนำไปเป็นอาหารว่าง  และในแต่ละวันเราจะทำโดนัทขายเป็นลักษณะวันต่อวัน ซึ่งหากปล่อยให้ค้างคืนหรือเหลือรสชาติจะไม่เหมือนเดิม แต่ละเดือนจะสามารถสร้างรายได้หักค่าใช้จ่ายแล้ว ก็จะเหลือต่อเดือน 4-5 หมื่นบาท ซึ่งถือว่าเป็นการสร้างรายได้ให้เป็นอย่างดี​

