นายฐากร ตัณฑสิทธิ์ เลขาธิการสำนักงานคณะกรรมการกิจการกระจายเสียง กิจการโทรทัศน์และกิจการโทรคมนาคมแห่งชาติ หรือ กสทช. ได้เปิดเผย ถึงการกระทำผิดของกลุ่มผู้ต้องหาแก็งคอลเซ็นเตอร์ พบว่ามีการโทรศัพท์ผ่านระบบการสื่อสาร VOIP จากต่างประเทศ และมีการใช้ระบบอินเตอร์เน็ต
โดยแปลงหมายเลขที่ปรากฏกับประชาชนผู้รับสายให้เป็นหมายเลขโทรศัพท์ของหน่วยงานรัฐ เพื่อสร้างความน่าเชื่อถือ ให้ประชาชนหลงเชื่อ โดยส่วนใหญ่จะนำเบอร์โทรศัพท์ของสถานีตำรวจ ที่ทำการไปรษณีย์ ศาล และอื่นๆที่มีหมายเลขซ้ำกัน 50 หมายเลข เป็นหมายเลข 055368114 กว่า 24 ครั้ง

ซึ่งขณะนี้ กสทช.ได้ขอความร่วมมือให้ผู้ให้บริการโทรศัพท์ในประเทศ ประกอบด้วย บริษัท ไทเทิ่ล แอ๊คเซ็ส คอมมูนิเคชั่น จำกัด(มหาชน) หรือ DTAC / บริษัท แอดวานซ์ อินโฟร์ เซอร์วิส จำกัด(มหาชน) หรือ AIS / บริษัท ทรู คอร์เปอเรชั่น จำกัด(มหาชน) หรือ TRUE / บริษัท กสท.โครคมนาคม จำกัด(มหาชน) หรือ CAT และ บริษัท ทีโอที จำกัด(มหาชน) หรือ TOT บล็อคหมายเลขทั้ง 50 หมายเลขไม่ให้สามารถผ่านมายังผู้รับปลายทางได้
และภายใน 2 เดือนจากนี้ ไม่ว่าหมายเลขต้นทางจะแปลงหมายเลขเป็นหมายเลขใดก็ตาม ผู้ให้บริการโทรศัพท์ภายในประเทศจะต้องทำฐานข้อมูลแล้วแปลงหมายเลขจาก VOIP เป็นหมายเลขตามเครือข่ายของตน ก่อนถึงผู้ใช้บริการเครือข่ายโทรศัพท์เคลื่อนที่ในประเทศ เพื่อความสะดวกต่อการตรวจสอบจากปลายทาง ว่าต้นสายโทรมาจากประเทศใด พร้อมเตรียมประชาสัมพันธ์เตือนประชาชน ไม่ให้ตกเป็นเหยื่อแก๊งคอลเซ็นเตอร์ผ่านแอพลิเคชันไลน์ในช่วงบ่ายวันนี้
