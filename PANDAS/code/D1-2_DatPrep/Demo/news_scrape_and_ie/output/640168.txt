สำหรับในช่วงนี้ยังคงมีฝนที่ตกลงมาอย่างต่อเนื่อง ประกอบกับอากาศที่ร้อนอบอ้าว ทำให้เห็ดขมยูคา ที่อำเภอเซกา จังหวัดบึงกาฬ โผล่พ้นดินออกดอกบานให้เห็นเป็นจำนวนมาก โดยเฉพาะในสวนป่ายูคาที่ขึ้นเองตามธรรมชาติ

นางพิศมัย รัตนตรัย อายุ 44 ปี หนึ่งในชาวบ้านที่เก็บเห็ดเป็นรายได้เสริม เล่าว่า ตนได้ใช้เวลาว่างมาเก็บเห็ดในช่วงเช้า 1 – 2 ชั่วโมง วันหนึ่งจะเก็บได้ประมาณ 10-15 กิโลกรัม ขึ้นอยู่กับพื้นที่ เมื่อเสร็จแล้วก็นำไปต้มให้สุก และส่งขายให้กับพ่อค้าแม่ค้าในตลาด โดยเห็ดที่ต้มแล้วจะขายในราคากิโลกรัมละ 30 – 40 บาท สามารถสร้างรายได้วันละ 500 – 600 บาท ต่อวัน

ขณะที่อีกด้านหนึ่งยังมีคำเตือนจากเกษตรอำเภอบึงโขงหลง ออกมาแจ้งให้ประชาชนที่จะนำเห็ดมาบริโภค ให้สังเกตให้ดีก่อนว่าเป็นเห็ดชนิดใด สามารถรับประทานได้หรือไม่ เพื่อป้องกันการเกิดอันตรายจากการแพ้เห็ดพิษ
