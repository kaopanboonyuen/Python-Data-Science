พาที สารสิน ลาออกประธานเจ้าหน้าที่บริหารนกแอร์ มีผลตั้งแต่ 14 ก.ย. 60 พร้อมตั้งปิยะ ยอดมณี ดำรงตำแหน่งแทน ดด้านเจ้าตัวโพสต์ซึ้ง “ทุกการเปลี่ยนแปลง นำมาซึ่งอนาคตสดใส” หลังพ้นตำแหน่ง
รายงานข่าวแจ้งว่า เมื่อวันที่ 14 กันยายน 2560 ที่ผ่านมา บริษัท สายการบินนกแอร์ จำกัด (มหาชน) แจ้งว่า ที่ประชุมคณะกรรมการบริษัท ครั้งที่ 9/2560 ได้รับทราบการลาออกจากตำแหน่งประธานเจ้าหน้าที่บริหารของนายพาที สารสิน มีผลตั้งแต่วันนี้เป็นต้นไป อย่างไรก็ตาม นายพาที ยังคงดำรงตำแหน่งกรรมการบริษัทเช่นเดิม
นอกจากนี้ ที่ประชุมยังมีมติแต่งตั้งนายพาที เป็นรองประธานกรรมการบริษัท และแต่งตั้งนายปิยะ ยอดมณี รองประธานเจ้าหน้าที่บริหาร ดำรงตำแหน่งประธานเจ้าหน้าที่บริหาร
ทั้งนี้หลังจากคณะกรรมการมีมติรับทราบการลาออกดังกล่าว ความเคลื่อนไหวล่าสุด (14 กันยายน 2560) นายพาที สารสิน ได้โพสต์อินสตาแกรมส่วนตัว patee122 ระบุว่า Every change brings a brighter future #nokair หรือ ทุกการเปลี่ยนแปลง นำมาซึ่งอนาคตที่สดใส
สำหรับ นายพาที สารสิน ก่อนจะก้าวขึ้นมาเป็น CEO ของสายการบินนกแอร์ เส้นทางชีวิตของเขา ผ่านการทำงานจากการเป็นนักโฆษณาที่ประสบความสำเร็จจนหลายคนให้การยอมรับในฝีมือ กระทั่งปี 2547 เขาได้เริ่มต้นบุกเบิกและก่อตั้งสายการบินใหม่ที่ชื่อว่า นกแอร์ ขึ้นในประเทศไทย
