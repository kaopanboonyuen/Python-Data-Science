รองประธานกรรมการหอการค้าไทย มอง เศรษฐกิจไทย ปี 2561 จะขยายตัวร้อยละ 4 – 4.5 เพราะเชื่อว่าบรรยากาศจับจ่ายในช่วงสิ้นปีจะคึกคักไม่ต่างจากปีก่อน เพราะมีมาตรการช็อปช่วยชาติ อีกทั้งมองว่านักท่องเที่ยวจะเดินทางกลับเข้ามา

ส่วนเศรษฐกิจปีหน้า เชื่อว่า จะเติบโตได้ต่อเนื่องจากโครงการลงทุนขนาดใหญ่ของรัฐบาล และการเลือกตั้งที่จะมีขึ้น  ซึ่งภาคเอกชนคาดหวังพรรคการเมืองที่จะมาเป็นรัฐบาลไม่ควรรื้อแผนยุทธศาสตร์ชาติ เพราะจะส่งผลกระทบต่อความเชื่อมั่นของนักลงทุน และทำให้เอกชนไม่สามารถวางแผนธุรกิจระยะยาวได้

ด้าน นายธนวรรธน์ พลวิชัย ผู้อำนวยการ ศูนย์พยากรณ์เศรษฐกิจและธุรกิจ มหาวิทยาลัยหอการค้าไทย เปิดเผยว่า อานิสงส์จากการใช้จ่ายของพรรคการเมืองและหัวคะแนนในการเลือกตั้ง จะมีประมาณ 80,000 ล้านบาท
แบ่งเป็นการใช้จ่ายในการเลือกตั้งสมาชิกสภาผู้แทนราษฎร 4 หมื่นล้านบาท และการเลือกตั้งท้องถิ่นอีก 4 หมื่นล้านบาท ซึ่งเงินสะพัดครั้งนี้จะช่วยดันเศรษฐกิจปีหน้าเพิ่มอีกร้อยละ 0.5 เพราะเชื่อว่าการเมืองแข่งขันกันดุเดือด และยังมีเม็ดเงินการลงทุนโครงการเขตพัฒนาระเบียงเศรษฐกิจภาคตะวันออก หรือ อีอีซี อีก 2 แสน ถึง 3 แสนล้านบาท
