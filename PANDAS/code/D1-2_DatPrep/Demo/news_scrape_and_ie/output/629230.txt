นายธนาเธียร อัจฉริยะ รองผู้จัดการใหญ่อาวุโส Chief Marketing Officer ธนาคารไทยพาณิชย์ เปิดเผยว่า ธนาคารได้ยกเลิกค่าธรรมเนียมเมื่อทำธุรกรรมทางการเงินผ่านแอปพลิเคชัน SCB EASY ใน 5 ธุรกรรมยอดฮิตของคนยุคดิจิทัลได้แก่ 1. โอนข้ามเขต 2. โอนต่างธนาคาร 3. เติมเงินต่างๆ 4. จ่ายบิล 5. กดเงินโดยไม่ใช้บัตรข้ามเขต ตั้งแต่วันที่ 26 มีนาคม เป็นต้นไป

สำหรับการยกเลิกค่าธรรมเนียมเมื่อทำผ่านแอปพลิเคชัน SCB EASY มีรายละเอียดดังนี้
1. การโอนเงินข้ามเขตธนาคาร ที่สามารถทำได้อย่างไม่จำกัดและไม่มีค่าธรรมเนียม ซึ่งปกติจะฟรีค่าธรรมเนียมเพียง 5 รายการต่อเดือน ต่อบัญชี และรายการต่อไป รายการละ 10 บาท
2.การโอนเงินไปบัญชีต่างธนาคาร ที่จะทำให้ลูกค้าสามารถโอนเงินไปธนาคารใดก็ได้ในประเทศไทยอย่างไม่จำกัดและไม่มีค่าธรรมเนียม ซึ่งปกติจะมีค่าธรรมเนียมรายการละ 25 สำหรับการโอนตั้งแต่ 0-20,000 บาท รายการละ 35 บาทสำหรับการโอนมากกว่า 20,000-50,000 บาท
3.การเติมเงิน (Top-up) ต่างๆ เช่น การเติมเงินโทรศัพท์ระบบเติมเงิน กระเป๋าเงินอิเล็กทรอนิกส์(e-wallet) การเติมเงินอีซี่พาส (Easy Pass) หรืออื่นๆ ที่โดยปกติจะมีค่าธรรมเนียมขึ้นอยู่กับข้อตกลงระหว่างร้านค้า
4.การจ่ายบิล เช่นการจ่ายบิลค่าบัตรเครดิต ค่าโทรศัพท์ ค่าน้ำ ค่าไฟฟ้า รวมถึงค่าภาษีที่โดยปกติจะมีค่าธรรมเนียมขึ้นอยู่กับข้อตกลงระหว่างร้านค้าเช่นเดียวกัน
5.การกดเงินโดยไม่ใช้บัตรข้ามเขตธนาคาร บริการใหม่ล่าสุด โดยปกติจะมีค่าธรรมเนียม 25 บาทต่อรายการหากเป็นการกดเงินสดผ่านบัตร ATM ข้ามเขตธนาคาร
ขณะที่ นายผยง ศรีวณิช กรรมการผู้จัดการใหญ่ ธนาคารกรุงไทย เปิดเผยว่า ตั้งแต่วันที่ 29 มีนาคมนี้ เป็นต้นไป ธนาคารกรุงไทยไม่คิดค่าธรรมเนียมการโอนเงินข้ามเขต หรือโอนต่างธนาคารแบบทันที จ่ายบิลค่าสินค้าและบริการ บริการเติมเงิน ผ่าน KTB netbank จนถึงสิ้นปีนี้ ถือเป็นอีกมาตรการหนึ่ง ที่สนับสนุนให้ประชาชนใช้ช่องทางอิเล็กทรอนิกส์มากขึ้น ผลักดันสู่สังคมไร้เงินสดอย่างแท้จริง
การยกเว้นค่าธรรมเนียมการทำธุรกรรมในครั้งนี้ เป็นเพียงหนึ่งในมาตรการของธนาคารตามยุทธศาสตร์และรู้สึกยินดีที่ธนาคารใหญ่ๆ ได้มีส่วนร่วมในการสนับสนุนสังคมไร้เงินสด โดยการลดค่าธรรมเนียมการใช้บริการผ่านช่องทางออนไลน์แบงกิ้งด้วยเช่นกัน สำหรับธนาคารกรุงไทย เรามุ่งเน้นการดูแลลูกค้าในทุกพื้นที่ให้มีโอกาสใช้บริการทางการเงินอย่างทั่วถึงและยั่งยืน
ด้าน ธนาคารกรุงเทพ ได้ประกาศฟรีค่าธรรมเนียมการทำธุรกรรมดิจิทัล ทั้งผ่านเว็บไซต์ Bualuang iBanking และแอพมือถือ Bualuang mBanking บริการที่มีผลค่าธรรมเนียมฟรีได้แก่ โอนเงินข้ามเขต โอนเงินต่างธนาคารแบบทันที โอนเงินพร้อมเพย์ การชำระบิลค่าสินค้าและบริการ และบริการเติมเงิน ตั้งแต่วันที่ 1 เมษายน 2561 เป็นต้นไป
ทั้งนี้ ธนาคารยังยกเว้นค่าธรรมเนียมเอทีเอ็มสำหรับลูกค้าผู้ถือบัตรธนาคารกรุงเทพ ที่ทำธุรกรรมโอนถอนเงินข้ามเขตจากบัญชีธนาคาร และการโอนเงินไปบัญชีต่างธนาคารทางบัวหลวงเอทีเอ็ม ระหว่างวันที่ 1-30 เมษายน 2561 ด้วย
นางปรัศนี อุยยามะพันธุ์ ผู้ช่วยผู้จัดการใหญ่ ธนาคารกรุงเทพ จำกัด (มหาชน) ระบุว่าบริการทางการเงินที่หลากหลายผ่านช่องทางดิจิทัลเป็นบริการที่ได้รับความนิยมจากลูกค้าและมีการขยายตัวอย่างสูงในปัจจุบัน ด้วยความก้าวหน้าของเทคโนโลยีทางการเงินทำให้ธนาคารเร่งพัฒนารูปแบบการให้บริการธนาคารดิจิทัล เพื่อให้มั่นใจว่าลูกค้าจะได้รับความสะดวก รวดเร็ว และปลอดภัยในการทำธุรกรรมทางการเงิน อีกทั้งเพื่อสนับสนุนแผนยุทธศาสตร์ภาครัฐในการผลักดันให้ไทยเป็นสังคมไร้เงินสดได้อย่างรวดเร็ว
