ประชาชนทยอยร่วมงาน  บ้านและคอนโด  ครั้งที่ 37 ต่อเนื่อง ผู้จัดคาดช่วยกระตุ้นอสังหาริมทรัพย์ปี 60 โต 5-10%
บรรยากาศงานมหกรรมบ้านและคอนโด ครั้งที่ 37 จัดโดยสมาคมอาคารชุดไทย สมาคมอสังหาริมทรัพย์ไทย และสมาคมธุรกิจบ้านจัดสรร ภายใต้คอนเซ็ปต์ “Living Solution มิติใหม่แห่งพื้นที่ ที่อยู่อาศัย” ซึ่งวันนี้เป็นวันสุดท้ายของการจัดงาน ประชาชนต่างทยอยเดินทางเข้าร่วมชมงานอย่างคึกคัก
โดยส่วนใหญ่จะเดินทางมาพร้อมครอบครัว เนื่องจากตรงกับช่วงวันหยุดเสาร์อาทิตย์ ซึ่งภายในงานได้รวบรวมผู้ประกอบการ สถาบันการเงินและโบรกเกอร์ อสังหาฯ ริมทรัพ์กว่า 200 ราย นำโครงการทั้งที่เปิดตัวไปแล้วและโครงการใหม่มากกว่า 1,000 โครงการมาร่วมออกบูธ จัดโปรโมชั่นพิเศษกระตุ้นการตัดสินใจซื้อของผู้บริโภคที่มาร่วมงานในครั้งนี้
โดยทางผู้จัดงานคาดว่า การจัดงานมหกรรมบ้านและคอนโด ครั้งที่ 37 จะมียอดคนร่วมงานกว่า 100,000 คน และมียอดขายในงานมากกว่า 4 พันล้านบาท และยอดขายต่อเนื่องตามหลังงานอีกอย่างน้อย 8 พันล้านบาท รวมแล้วไม่ต่ำกว่า 1.2 หมื่นล้านบาท ซึ่งจะช่วยกระตุ้นภาพรวมของอสังหาฯ ให้มีอัตราการขยายตัวในปีนี้เพิ่มขึ้นมาอยู่ที่ร้อยละ 5-10 และจะส่งผลในทิศทางที่เป็นบวกถึงปี2561

