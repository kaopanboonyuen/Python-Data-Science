“ดร.สามารถ” โพสต์บทลงโทษกรณียุ่งเกี่ยวกับ  รางรถไฟ  ในอเมริกา พร้อมฝากถึง ร.ฟ.ท. ให้พิจารณาบทลงโทษ “นาธาน บาร์ทลิ่ง” ให้เหมาะสม
วันที่ 19 ก.ค. 2560 ดร.สามารถ ราชพลสิทธิ์ อดีต ส.ส.พรรคประชาธิปัตย์ โพสต์เฟซบุ๊กถึงบทลงโทษหากเข้าไปยุ่งเกี่ยวกับรางรถไฟในสหรัฐฯ หลังเกิดเหตุการณ์ที่ เนท บาร์ทลิ่ง ได้นำเหรียญของประเทศต่างๆ วางบนรางให้รถไฟวิ่งทับ เพื่อทดสอบความแข็งแกร่งของเหรียญ โดยข้อความระบุว่า
อะไรจะเกิดขึ้น? ถ้าวางเหรียญให้รถไฟวิ่งทับในอเมริกา  เป็นที่รู้กันโดยทั่วไปแล้วว่า นายนาธาน บาร์ทลิ่ง ชาวอเมริกัน ซึ่งเป็นยูทูบเบอร์เจ้าของแชนแนล My Mate Nate ถูกการรถไฟแห่งประเทศไทยแจ้งความดำเนินคดีทั้งทางอาญาและทางแพ่ง กรณีนำเหรียญของประเทศต่างๆ ไปติดไว้บนรางรถไฟ แล้วให้รถไฟวิ่งทับเพื่อทดสอบว่าเหรียญของประเทศใดทนทานที่สุด
ต่อจากนี้ไปเราควรจะติดตามดูว่า นายนาธาน บาร์ทลิ่ง จะถูกลงโทษอย่างไร ผู้ติดตามเรื่องนี้คงอยากทราบว่า ถ้าเหตุการณ์เช่นนี้เกิดขึ้นในประเทศสหรัฐอเมริกา ซึ่งเป็นบ้านเกิดเมืองนอนของนายนาธาน บาร์ทลิ่ง ที่นั่นจะมีบทลงโทษอย่างไร ผมได้สรุปบทลงโทษมาจากหนังสือ “Compilation of State Laws and Regulations Affecting Highway-Rail Grade Crossings (2013)” ได้ความว่า
ผู้ที่เข้าไปยุ่งเกี่ยวกับรางรถไฟ เช่น วางวัตถุ สิ่งของไว้บนรางรถไฟ เป็นต้น จะถูกลงโทษในแต่ละรัฐไม่เหมือนกัน ดังนี้
1. รัฐฟลอริดา จำคุกไม่เกิน 5 ปี หรือปรับไม่เกิน 5,000 เหรียญสหรัฐ หรือทั้งจำและปรับ
2. รัฐไอดาโฮ จำคุกไม่เกิน 10 ปี หรือปรับไม่เกิน 50,000 เหรียญสหรัฐ หรือทั้งจำและปรับ 
3. รัฐแมรี่แลนด์ จำคุกไม่เกิน 10 ปี หรือปรับไม่เกิน 5,000 เหรียญสหรัฐ หรือทั้งจำและปรับ
4. รัฐวอชิงตัน จำคุกไม่เกิน 10 ปี (ไม่พูดถึงโทษปรับ)
5. รัฐเวสต์เวอร์จิเนีย หากความเสียหายมีมูลค่าไม่เกิน 1,000 เหรียญสหรัฐ และไม่มีผู้ได้รับบาดเจ็บ จะถูกจำคุกไม่เกิน 1 ปี หรือถูกปรับไม่น้อยกว่า 500 เหรียญสหรัฐ แต่ไม่เกิน 5,000 เหรียญสหรัฐ หรือทั้งจำและปรับ
หากความเสียหายมีมูลค่าเกิน 1,000 เหรียญสหรัฐ หรือมีผู้ได้รับบาดเจ็บ จะถูกจำคุกไม่น้อยกว่า 1 ปี แต่ไม่เกิน 10 ปี หรือถูกปรับไม่น้อยกว่า 1,000 เหรียญสหรัฐ แต่ไม่เกิน 10,000 เหรียญสหรัฐ หรือทั้งจำและปรับ
ผู้บริหารของการรถไฟแห่งประเทศไทยได้เห็นบทลงโทษของประเทศสหรัฐอเมริกาแล้ว คงพิจารณาได้ว่าบทลงโทษตามกฎหมายของเราเหมาะสมแล้วหรือไม่ หรือควรจะปรับปรุงแก้ไข เรื่องนี้ขอฝากไปที่การรถไฟฯ ด้วยครับ


ที่มา   ดร.สามารถ ราชพลสิทธิ์
