บรรยากาศจับจ่ายซื้อสินค้า ทั้งกระเช้าของขวัญ สินค้าอุปโภคบริโภค เพื่อมอบให้กันในช่วงปีใหม่ที่จะมาถึงนี้ อาจไม่ได้คึกคึกเหมือนปีที่ผ่านมา หลายคนยังมองว่า เศรษฐกิจยังไม่ดี

เสียงสะท้อนจากประชาชนกลุ่มหนึ่งที่เคยได้ประโยชน์จากมาตรการช็อปช่วยชาติของภาครัฐช่วง 3 ปีที่ผ่านมา ยอมรับว่า ปีนี้จะลดใช้จ่ายในช่วงสิ้นปีนี้ลง ใช้จ่ายเท่าที่จำเป็น ขณะที่สมาคมค้าปลีก มองว่า แม้ปีนี้ภาครัฐจะเร่งเปิดประมูลโครงสร้างพื้นฐานหลายโครงการ แต่ผลจากการลงทุน จะส่งผลมายังกลุ่มค้าปลีกต้องใช้เวลา 6-8 เดือน ดังนั้น มาตรการช้อปช่วยชาติ จะเป็นเครื่องมือกระตุ้นกำลังซื้อได้ดี
สะท้อนจากยอดเงินสะพัดช่วง 3 ปีที่รัฐออกมาตรการช้อปช่วยชาติ สร้างเม็ดเงินหลักหมื่นล้านบาทต่อปี แม้กลุ่มที่ได้ประโยชน์ จะเป็นกลุ่มคนที่มีเงินเดือนมากกว่า 25,000 บาทขึ้นไป ประมาณ 3 ล้านคนทั่วประเทศจากผู้ที่เสียภาษีทั้งหมด 11 ล้านคน แต่จะเป็น กลุ่มที่มีกำลังซื้อสูง และพร้อมใช้จ่ายทันที

ความจำเป็นในการออกมาตรการช้อปช่วยชาติ นักวิชาการ มองว่าต้องขึ้นอยู่ภาวะเศรษฐกิจว่า ได้รับผลกระทบจากปัจจัยภายนอกมากน้อยเพียงใด เช่น การส่งออก การท่องเที่ยว เพื่อมาอาศัยการบริโภคในประเทศเข้ามาช่วยประคองไม่ให้เศรษฐกิจเติบโตต่ำ ก็สามารถทำได้ แต่ต้องรอดู มาตราการช้อปช่วยชาติที่รัฐจะออกมาว่า ประชาชนจะได้รับประโยชน์มากน้อยเเค่ไหน หรือที่สำคัญ หลายคนคงอยากจะเห็นว่า มาตรการดังกล่าวจะดีต่อประชาชนกลุ่มใหญ่หรือไม่
