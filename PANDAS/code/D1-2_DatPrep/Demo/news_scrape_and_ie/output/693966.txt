นายวรวุฒิ มาลา รักษาการผู้ว่าการรถไฟแห่งประเทศไทย หรือ รฟท. เปิดเผยว่า คณะกรรมการคัดเลือกเอกชนร่วมลงทุนโครงการรถไฟฟ้าความเร็วสูงเชื่อม 3 สนามบิน คือ ดอนเมือง-สุวรรณภูมิ-อู่ตะเภา ยังตรวจข้อมูลยังไม่แล้วเสร็จ
แต่เบื้องต้น กลุ่มกิจการร่วมค้า บริษัท เจริญโภคภัณฑ์โฮลดิ้ง หรือ ซีพี และพันธมิตร เป็นผู้เสนอราคาต่ำสุด และได้เรียกเข้ามาชี้แจงให้ข้อมูลรายละเอียดวันที่ 21 เดือนนี้

แต่กลุ่มกิจการร่วมค้าบีเอสอาร์ซึ่งเป็นคู่แข่ง หากผ่านการพิจารณาในซองที่ 3 ซึ่งเป็นเรื่องการเงิน ก็มีโอกาสเข้าสู่กระบวนการพิจารณาซอง 4 ซึ่งเป็นข้อเสนอเพิ่มเติม และอาจต้องไปตัดสินอีกครั้งที่ซอง 4 ซึ่งคาดว่า จะประกาศผู้ชนะ ก่อนสิ้นเดือนนี้ และเซ็นสัญญาได้ ภายในวันที่ 31 มกราคม ปีหน้า
ด้าน ผู้ช่วยศาสตราจารย์ ประมวล สุธีจารุวัฒน อาจารย์ประจำคณะวิศวกรรมศาตร์ จุฬาลงกรณ์มหาวิทยาลัย กล่าวว่า โครงการนี้ไม่ได้ทำเฉพาะเส้นทางรถไฟ ซึ่งอาจสร้างความกังวลว่า จะคุ้มค่าหรือไม่ โดยต้องติดตามข้อเสนอของผู้ชนะการประมูลว่า จะให้ผลตอบแทนให้รัฐเป็นจำนวนเเค่ไหน และรัฐจะนำเงินไปใช้อย่างไรต่อ
รวมทั้งโครงการนี้ อาจลดทอนความสำคัญของระบบรถไฟ เพราะเน้นรายได้จากการพัฒนาที่ดิน เนื่องจากผู้ชนะต้องพัฒนาพื้นที่สถานีมักกะสัน และชุมทางศรีราชา 100 ไร่ ซึ่งมีระยะเวลา 50 ปี รวมถึงถ่ายทอดเทคโนโลยีด้านต่างๆ
สำหรับโครงการรถไฟความเร็วสูงเชื่อม 3 สนามบิน มีมูลค่าการลงทุนรวม 2 แสน 2 หมื่นล้านบาท เป็นโครงการที่ใช้โครงสร้าง และแนวเส้นทางการเดินรถเดิมของระบบรถไฟฟ้าแอร์พอร์ต เรล ลิงก์
โดยจะก่อสร้างส่วนต่อขยาย 2 ช่วง จากสถานีพญาไท ไปยังท่าอากาศยานดอนเมือง และจากสถานีลาดกระบัง ไปยังสนามบินอู่ตะเภา พร้อมเชื่อมเข้า-ออกสนามบิน  มี 9 สถานี ได้แก่ ดอนเมือง, บางซื่อ, มักกะสัน , สุวรรณภูมิ , ฉะเชิงเทรา , ชลบุรี , ศรีราชา , พัทยา และ อู่ตะเภา ทั้งนี้เอกชนจะได้รับสัมปทาน 50 ปี และมีสิทธิเดินรถไฟแอร์พอร์ต เรล ลิงก์
