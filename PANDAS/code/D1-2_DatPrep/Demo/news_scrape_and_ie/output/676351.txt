วานนี้ (2 ตุลาคม 2561) สำนักข่าว กรมประชาสัมพันธ์ รายงานว่า บริษัท ทางด่วนและรถไฟฟ้ากรุงเทพ จำกัด (มหาชน) หรือ BEM ผู้ให้บริการรถไฟฟ้า MRT สายสีน้ำเงินและสายสีม่วง แจ้งคงอัตราค่าโดยสารรถไฟฟ้าสายสีน้ำเงินในอัตราเดิม จนกว่าจะมีการเปลี่ยนแปลง เพื่อเป็นการสนับสนุนนโยบายของภาครัฐที่ต้องการแบ่งเบาภาระของผู้ใช้บริการ
โดยการรถไฟฟ้าขนส่งมวลชนแห่งประเทศไทย หรือ รฟม. ได้ส่งเรื่องไปยังกระทรวงคมนาคมแล้ว ซึ่งขณะนี้อยู่ระหว่างเสนอคณะรัฐมนตรีพิจารณาเห็นชอบ ให้ขยายระยะเวลาการคงอัตราค่าโดยสารเดิมถึงวันที่ 15 พฤศจิกายน 2561
ด้าน นายภคพงศ์ ศิริกันทรมาศ ผู้ว่าการการรถไฟฟ้าขนส่งมวลชนแห่งประเทศไทย (รฟม.) เผยว่า  เดิมบีอีเอ็มมีกำหนดจะปรับขึ้นค่าโดยสารวันที่ 2 ต.ค.นี้ ก็จะขยับไปขึ้นราคา ในวันที่ 15 พ.ย. แทน เพื่อช่วยเหลือค่าครองชีพประชาชน
โดยขณะนี้ รฟม. ได้เสนอเรื่องการขอขยายเวลาการตรึงราคาค่าโดยสารรถไฟฟ้าสายสีน้ำเงินไปยัง สำนักเลขา ครม.เพื่อบรรจุวาระแล้ว คาดว่าจะบรรจุวาระ และนำเสนอให้ ครม.พิจารณาอนุมัติขยายเวลาได้สัปดาห์หน้า
ทั้งนี้ การตรึงค่าโดยสารครั้งนี้ถือเป็นการตรึงค่าโดยสารเป็นครั้งที่ 2 โดยครั้งแรก มติ ครม. เมื่อวันที่ 5 มิ.ย. ที่ผ่านมา ชะลอการปรับอัตราค่าโดย หรือให้บีอีเอ็มตรึงค่าโดยสารออกไปอีก 3 เดือน จากเดิมที่จะปรับขึ้นวันที่ 3 ก.ค.2561 เป็น 2 ต.ค.2561
สำหรับอัตราค่าโดยสารใหม่ที่จะมีการปรับขึ้น ตั้งแต่วันที่ 15 พ.ย.2561 จะมีราคาเริ่มต้นที่ 16 บาท สูงสุด 42 บาท โดยจะมีการปรับอัตราค่าโดยสารเพิ่มขึ้น 1 บาท ณ จำนวนสถานีเดินทางที่ 5, 8 และ 11 นับจากสถานีต้นทางเท่านั้น
