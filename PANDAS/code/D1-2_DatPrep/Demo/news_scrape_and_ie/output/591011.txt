เทสโก้ โลตัส ประกาศแจ้งปิดให้บริการชั่วคราวทุกสาขาทั่วประเทศ ตั้งแต่เวลา 14.00 น. ของวันที่ 26 ต.ค. 60 ก่อนจะเปิดอีกครั้งในเวลา ปกติของวันที่ 27 ต.ค. 60 หวังให้พนักงานร่วมพระราชพิธีถวายพระเพลิงพระบรมศพในหลวงรัชกาลที่ 9
วันนี้ (5 ต.ค. 60) ทางเทสโก้ โลตัส ได้ออกประกาศแจ้งปิดให้บริการทุกสาขาทั่วประเทศรวมกว่า 1,900 แห่ง ในเวลา 14.00 น. ของวันที่ 26 ต.ค. 2560 ก่อนจะกลับมาเปิดให้บริการอีกครั้ง ตามเวลาทำการปกติของแต่ละสาขาในวันที่ 27 ต.ค. 2560 ส่วนเทสโก้ โลตัส เอ็กซ์เพรส จะเปิดให้บริการในเวลา 06.00 น. ของวันที่ 27 ต.ค. 2560
โดยนายจอห์น คริสตี้ ประธานกรรมการกรรมการบริหาร เทสโก้ โลตัส เผยว่าสาเหตุที่มีการประกาศปิดให้บริการดังกล่าว ก็เพื่อเปิดโอกาสให้พนักงานทุกคน กว่า 63,000 คนทั่วประเทศได้มีโอกาสในการแสดงความอาลัย ร่วมวางดอกไม้จันทน์ ร่วมเป็นจิตอาสาภายในชุมชน และรับชมการถ่ายทอดสดพระราชพิธีถวายพระเพลิงพระบรมศพ เพราะถือว่า เป็นความสำคัญอย่างยิ่งสำหรับปวงชนชาวไทย ที่จะรวมใจกันถวายความจงรักภักดีและแสดงความอาลัยแด่พระบาทสมเด็จพระปรมินทรมหาภูมิพลอดุลยเดช
ทั้งนี้การประกาศปิดให้บริการดังกล่าวนับเป็นครั้งแรกใน 23 ปีที่ดำเนินธุรกิจในประเทศไทย
