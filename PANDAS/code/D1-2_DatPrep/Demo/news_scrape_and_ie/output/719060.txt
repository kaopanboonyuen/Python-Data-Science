รายงานข่าวแจ้งว่า วันนี้ (28 มี.ค. 2562) เว็บไซต์  posttoday.com  ได้มีการประกาศยุติการทำสื่อในรูปแบบหนังสือพิมพ์ตั้งแต่วันที่ 31 มี.ค. 2562 เป็นต้นไป
โดยเรื่องราวการยุติทำสื่อในรูปแบบหนังสือพิมพ์ของโพสต์ทูเดย์ ถูกเปิดเผยผ่าน  คอลัมน์นิสต์ออนไลน์  ที่ชื่อว่า คอลัมน์มุมขวา ซึ่งได้เขียนบทความส่งท้ายเพื่อขอบคุณและจากลาแฟนคลับที่ติดตามอ่านคอลัมน์มาอย่างยาวนานกว่า 16 ปี
สำหรับการประกาศยุติผลิตสื่อสิ่งพิม์ของ บริษัท บางกอก โพสต์ จำกัด (มหาชน) ได้มีการออกมาประกาศแล้วเมื่อวันที่ 20 ก.พ. 62 ที่ผ่านมา ว่า การปรับเปลี่ยนแนวทางธุรกิจและรูปแบบการนำเสนอสื่อครั้งนี้ ก็เพื่อตอบสนองต่อความต้องการของผู้อ่านที่เปลี่ยนแปลงไป
ทั้งนี้ บริษัทได้ปรับการผลิตสื่อให้มีความกระชับและมุ่งเน้นสื่อดิจิทัลมากขึ้น ภายใต้การปรับเปลี่ยนดังกล่าว บริษัทจะหยุดการพิมพ์ หนังสือพิมพ์ M2F ซึ่งเป็นหนังสือพิมพ์แจกฟรี และ หยุดพิมพ์หนังสือพิมพ์โพสต์ทูเดย์ ซึ่งเป็นหนังสือพิมพ์ธุรกิจภาษาไทย ถึงวันที่ 31 มีนาคมนี้ โดยโพสต์ทูเดย์จะปรับเปลี่ยนเป็นสื่อดิจิทัลอย่างเต็มตัว
กลุ่มบางกอกโพสต์ ขอยืนยันในความเป็นสื่อมวลชนที่มีจริยธรรม มีความน่าเชื่อถือ และมุ่งมั่นที่จะนำเสนอข้อมูลข่าวสารที่ดีที่สุด ถูกต้องเที่ยงตรง ต่อผู้อ่านต่อไป
