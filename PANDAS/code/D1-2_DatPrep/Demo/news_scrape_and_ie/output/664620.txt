หนุ่มพะเยาตอนกิ่ง ‘ผักหวานป่า’ ขายออนไลน์ ชี้ เป็นทางเลือกใหม่ของเกษตรกรสร้างรายได้ปีละหลายแสนบาท
วันที่ 15 ส.ค.61 นายอัฐสิทธิ พรหมจักร อายุ 43 ปี เลขที่ 371 ม.1 ต.บ้านมาง อ.เชียงม่วน จ.พะเยา พาผู้สื่อข่าวดูต้นผักหวานป่าที่ปลูกแซมกับต้นลำไยภายในสวนของตนเอง โดยตนเองได้ปลูกต้นผักหวานป่าจำนวน 130 ต้น และตอนนี้ไม่ได้จำหน่ายยอดผักหวานแต่อย่างใด โดยได้ทำการตอนกิ่งขายอย่างเดียว ซึ่งส่งขายทางออนไลน์สร้างรายได้ปีละหลายแสนบาท

นายอัฐสิทธิ บอกว่า วิธีการตอนกิ่งจะใช้เวลา 1 เดือน หรือบางกิ่งใช้เวลา 2 เดือน ถึงจะออกรากและตัดส่งขายได้ โดยต้นหนึ่งจะทำการตอนกิ่งประมาณ 40-80 กิ่ง ต่อ 1 ต้น โดยต้นผักหวานป่าที่นำมาตอนกิ่งจะมีอายุตั้งแต่ 3 ปีขึ้นไป และทำการตอนกิ่งแบบต้นไม้ทั่วไป ซึ่งตนเองจะจำหน่ายกิ่งละ 100 บาท โดยจำหน่ายทางออนไลน์ให้กับผู้ที่สนใจทั่วประเทศ สามารถสร้างรายได้ดีกว่าการเก็บยอดอ่อนของผักหวานอีกด้วย

สำหรับการปลูกผักหวานป่านับเป็นพืชที่สร้างรายได้งามให้กับเกษตรกร เนื่องจากความต้องการของผักหวานป่าเป็นสิ่งที่ผู้บริโภคต้องการมากทั้งร้านอาหาร และผู้ที่ชื่นชอบในการบริโภค ทำให้ผักหวานป่าในธรรมชาติไม่เพียงพอ การปลูกผักหวานป่าจึงเป็นพืชทางเลือกของเกษตรกรที่จะสามารถสร้างรายได้เป็นอย่างดี โดยผู้ที่สนใจสามารถสอบถามรายละเอียดได้ที่ 085-3244059
