ถึงแม้ว่าในปี 2561 ราคาพืชผลการเกษตรหลายๆ ชนิดจะมีราคาตกต่ำลง แต่ตลอดปีที่ผ่านมาเนื้อหาในหมวด “108 อาชีพทำเงิน” ของ MThai ก็ได้นำเสนอวิถีอาชีพเกษตรมากมายที่สร้างรายได้เป็นกอบเป็นกำให้กับเกษตรกร ซึ่งน่าจะสร้างแรงบันดาลใจให้กับหลายๆ คนได้เป็นอย่างดี และในด้านหนึ่งยังสะท้อนให้เห็นว่าทางเลือกยังมีอยู่เสมอ
เนื่องในโอกาสบอกลาปีเก่าต้อนรับปีใหม่นี้ MThai จึงได้คัดเลือก 10 อาชีพเกษตรทำเงิน ที่โดดเด่น ในปี 2561 มารวบรวมไว้ในที่นี้อีกครั้ัง ไปดูกันเลยว่ามีอะไรบ้าง


เกษตรกรจังหวัดตรัง จิรวุฒิ วงศ์เทพวณิชย์ เพาะเลี้ยง ‘สาหร่ายพวงองุ่น’ และ ‘สาหร่ายขนนก’ ส่งขายราคาสูง โดยสาหร่ายขนนกเป็นสาหร่ายพื้นถิ่นทางฝั่งอันดามัน มีในท้องถิ่นจังหวัดตรังอยู่แล้ว นำมาเลี้ยงในกระชังเพื่อง่ายต่อการจำหน่าย ป้อนให้กับลูกค้าได้ทั้งปี ส่วนสาหร่ายพวงองุ่นซื้อพันธุ์มาจากจังหวัดเพชรบุรี นำมาเพาะเลี้ยง ประมาณ 4 เดือน ก็สามารถจำหน่ายได้
สำหรับราคาขาย สาหร่ายพวงองุ่นนั้น ขายส่ง กิโลกรัมละ 200 บาท ราคาท้องตลาด กิโลกรัมละ 350 บาท แบ่งขายเป็นกล่อง 1 ขีด ขีดละ 35 บาท ส่วนสาหร่ายขนนก ขายส่งกิโลกรัมละ 100 บาท ราคาท้องตลาด กิโลกรัมละ 170-200 บาท แบ่งขายเป็นกล่อง กล่องละ 35 บาท เช่นกัน นอกจากขายในจังหวัดตรังแล้ว ยังส่งไปจังหวัดต่างๆ ทางเคอรี่หรือไปรษณีย์ด้วย สร้างรายได้วันละประมาณ 1,000 บาท


สุนันทา ลือวนิชวงศ์ เจ้าของ ‘สุนันทาฟาร์ม เห็ดถั่งเช่า‘ จังหวัดนนทบุรี ซึ่งเพาะ ‘เห็ดถั่งเช่าสีทอง’ จำหน่ายทั้งปลีกและส่ง เป็นอดีตมนุษย์เงินเดือนที่ใส่ใจในเรื่องสุขภาพ จนได้พบกับ ‘เห็ดถั่งเช่า’ จึงเริ่มศึกษา รวมทั้งไปฝึกอบรมกับฟาร์มต่างๆ เมื่อมั่นใจจึงเริ่มติดต่อนำเชื้อเห็ดถั่งเช่าเข้ามาจากเกาหลีใต้ในราคาประมาณ 10,000 บาท ทดลองเพาะจนมีผลผลิตมากขึ้น จึงเริ่มขายทางช่องทางออนไลน์ มีคนสนใจเป็นจำนวนมาก สุดท้ายจึงตัดสินใจลาออกจากงานเพื่อมาทำเห็ดถั่งเช่าเต็มตัว โดยกระบวนการเพาะเห็ดถั่งเช่านั้นรวมแล้วจะใช้เวลาประมาณ 60-70 วัน ราคาปัจจุบันกิโลกรัมละประมาณ 60,000 บาท โดยทางฟาร์มสามารถผลิตได้เดือนละ 10 กิโลกรัม


ทิติยา คำเถื่อน เจ้าของ ‘ด้วงสาคูฟาร์มมาดี‘ จังเพชรบุรี เดิมทำธุรกิจร้านหมูกระทะในกรุงเทพฯ จนได้มาศึกษาและสนใจ ‘ด้วงสาคู‘ เพราะเป็นคนที่ชอบการรับประทานแมลงอยู่แล้ว กระทั่งตัดสินใจซื้อพ่อแม่พันธุ์มาประมาณ 50 คู่ นำมาเลี้ยงที่บ้านในจังหวัดนนทบุรี เริ่มขายช่องทางออนไลน์ เมื่อลูกค้าขยายตัว จึงตัดสินใจย้ายแหล่งผลิตมาที่จังหวัดเพชรบุรี เพื่อขยายพื้นที่เลี้ยงและต่อยอดธุรกิจ
ราคาขายด้วงสาคูจะแบ่งเป็น 2 แบบ คือขายเป็นตัวสดๆ กิโลกรัมละ 250 บาท และแบบแช่ฟรีซ สามารถอยู่ได้ 7-8 เดือน ราคา 350 บาท ต่อ 1 กิโลกรัม นอกจากนี้ยังสามารถขายพ่อแม่พันธุ์ได้อีกด้วย โดยจะส่งขายเป็นชุดเลี้ยงประกอบด้วย พ่อแม่พันธุ์ 10 ตัว อาหาร 3 กิโลกรัม พร้อมคู่มือการเลี้ยง ขายในราคาพร้อมส่ง 400 บาท ปัจจุบันทางฟาร์มของทิติยามีชุดเลี้ยงอยู่ประมาณ 500 ชุด สามารถผลิตตัวหนอนได้มากกว่า 300 กิโลกรัมต่อเดือน ส่งขายทั่วประเทศ สร้างรายได้เกือบแสนบาทต่อเดือน


กลุ่มเลี้ยงต่อหัวเสือ ต.เขาไพร อ.รัษฎา จ.ตรัง เลี้ยงต่อหัวเสียมาเป็นเวลา 5 ปีแล้ว ปัจจุบันมีทั้งหมด 50 รัง โดยเริ่มจากตามหารังต่อเล็กๆ นำมาแขวน มีการจัดเตรียมพื้นที่ป้องกันแดดกันฝนไว้เรียบร้อย รังต่อที่มีขนาดเล็กจะค่อยๆ ขยายรังเพิ่มขึ้นเรื่อยๆ การให้อาหารตัวต่อจะนิยมใช้น้ำหวานเป็นหลัก และนำเศษเนื้อสัตว์ เช่น เนื้อหมู เนื้อไก่ ตั๊กแตน ตามวิธีภูมิปัญญาชาวบ้าน
วิธีการเข้าไปเก็บรังต่อค่อนข้างเสี่ยงมาก จึงต้องเตรียมความพร้อมในการกันพื้นที่ไม่ให้บุคคลภายนอกเข้ามา และเตรียมชุดที่ป้องกันเป็นอย่างดี การเก็บรังต่อในแต่ละครั้งจะได้ปริมาณ 2-3 กิโลกรัม โดยเก็บเฉพาะตัวอ่อนที่มีอายุประมาณ 3-4 เดือน ราคาขายตัวอ่อนอยู่ที่กิโลกรัมละ 700 บาท และส่งไปขายยังต่างจังหวัด เช่น อ.ทุ่งสง จ.นครศรีธรรมราช และกรุงเทพมหานครฯ รายได้ในการเก็บตัวอ่อนในแต่ละครั้งประมาณ 40,000-50,000 บาท


ณัฐพงษ์ ราชเดิม เจ้าของฟาร์มเห็ดอารมณ์ดีมิลค์กี้ตรัง เพาะเห็ดมิลค์กี้สำเร็จเป็นเจ้าแรกในจังหวัดตรัง โดยได้นำก้อนเชื้อเห็ดมิลค์กี้มาทดลองเพาะ กว่าจะสำเร็จต้องลองผิดลองถูกอยู่หลายครั้ง ปัจจุบันเพาะเห็ดมิลค์กี้ส่งไปขายในหลายจังหวัด เช่น ในตัวเมืองตรัง ภูเก็ต พังงา กรุงเทพฯ
จุดเด่นของเห็ดชนิดนี้เป็นเห็ดดอกใหญ่สีขาว เนื้อแน่น มีใยอาหารสูง เก็บได้นานกว่าเห็ดนางฟ้า มีรสชาติคล้ายเนื้อไก่ผสมเนื้อหมึก การดูแลเห็ดชนิดนี้ไม่ยุ่งยาก รดน้ำให้เห็ดมิ้ลค์กี้วันละ 2 ครั้ง สถานที่เพาะเห็ดจะต้องอยู่ในสภาพอากาศชื้นและอุณหภูมิค่อนข้างอบอ้าว แต่ไม่ร้อนจนเกินไป และต้องสะอาด การเก็บเห็ดมิลค์กี้จะเก็บตั้งแต่อายุประมาณ 10-12 วัน สัปดาห์หนึ่งจะเก็บได้ถึง 10 กิโลกรัม ขายในราคากิโลกรัมละ 400 บาท หรือขายเป็นขีด ขีดละ 40 บาท


ที่หมู่บ้านป่าสักน้อย ต.เชิงดอย อ.ดอยสะเก็ด จ.เชียงใหม่ กลุ่มเกษตรกรหันมาปลูกผักเชียงดากันทั้งหมู่บ้าน ทั้งยังต่อยอดจากผักสด แปรรูปเป็นผลิตภัณฑ์หลากหลายครบวงจร โสร์ตยา บัวชุม อายุ 42 ปี ผู้ใหญ่บ้าน บอกว่า แต่ละปีในช่วงที่ว่างเว้นจากการปลูกข้าวจะมีการปลูกพืชเสริมสร้างรายได้ กระทั่ง 3 ปีก่อน ได้รับการส่งเสริมจากศูนย์ส่งเสริมและพัฒนาอาชีพการเกษตรจังหวัดเชียงใหม่ นำผักเชียงดามาปลูก ปรากฏว่าปลูกได้ดี ช่วงแรกเก็บยอดผักสดขาย กิโลกรัมละ 50 บาท และตอนกิ่งขายละ 35 บาท ทำให้พบว่าผักเชียงดาเป็นที่ต้องการของตลาด ปลูกเท่าไหร่ก็ไม่พอขาย ทำให้ต้องเพิ่มพื้นที่ปลูก จนปัจจุบันมีอยู่กว่า 5,000 ต้น


เฉลิม พึ่งสาระ หรือ ‘ผู้ใหญ่ตู่’ เจ้าของ ‘สวนผู้ใหญ่ตู่’ ตำบลบางเลน จ.นนทบุรี เป็นสวนทุเรียนนนท์ ในโครงการฟื้นฟูและอนุรักษ์สวนทุเรียนนนทบุรีอย่างยั่งยืน ประจำปี 2560 แต่มีการปลูกต้น ‘มะยงชิด’ รอบคันสวนกว่า 40 ต้น ในพื้นที่ประมาณ 1 ไร่ 3 งาน ผู้ใหญ่ตู่บอกว่า ต้นมะยงชิดนั้น เป็นต้นไม้ที่ทนต่อทุกสภาพอากาศ จึงไม่ต้องบำรุงมาก ช่วงกุมภาพันธ์จะเริ่มมีช่อดอกและออกเป็นลูก ระวังเรื่องเพลี้ยไฟและแมลงวันทอง จากนั้นก็สามารถเก็บเกี่ยวผลผลิตได้ ซึ่งต้องให้สุกคาต้นสีเหลืองอมส้ม ลูกมะยงชิดจะมีขนาดใหญ่กว่าไข่เป็ดเล็กน้อย โดยจากเริ่มลงปลูกจะใช้เวลาประมาณ 3 ปีจึงให้ผลผลิตได้


โครงการหลวงปังค่า จ.พะเยา ส่งเสริมให้เกษตรกรในพื้นที่ปลูก ‘เคพกูสเบอร์รี่’ เพื่อจำหน่าย ซึ่งเป็นที่ต้องการของตลาด และจำหน่ายได้ในราคาสูง ประกอบกับเป็นพืชอายุสั้น จึงทำรายได้รวดเร็ว ทำให้เริ่มมีผู้สนใจปลูกกันเป็นจำนวนมาก นางสั่ว แซ่กู เกษตรที่ปลูกเคพกูสเบอร์รี่ ระบุว่า ตนเองปลูกเคพกูสเบอร์รี่ประมาณ 400 ต้น ใช้ระยะเวลาในการปลูก 2 เดือนครึ่ง จึงสามารถเก็บผลผลิตได้ และจำหน่ายให้กับโครงการหลวง ราคากิโลกรัมละ 80-100 บาท สำหรับไซส์ เกรด A โดยในแต่ละรอบการผลิตสามารถจำหน่ายได้ประมาณ 1 แสนกว่าบาทเลยทีเดียว


สวนอินทผลัมวัฒนะโชติ ของ ไพรัช วัฒนะเขตการ ตั้งอยู่ที่หมู่บ้านวังน้ำขาว ต.วังตะเคียน อ.หนองมะโมง จ.ชัยนาท เดิมทีไพรัชมีอาชีพทำนาปลูกข้าว แต่เมื่อขาดทุนจากราคาข้าวที่ตกต่ำเมื่อ 4 ปีก่อน จึงศึกษาหาข้อมูลและตัดสินใจซื้อพันธุ์อินทผลัมมาทดลองปลูก การปลูกอินทผลัมนั้นคล้ายการปลูกพืชสวนทั่วไป ระยะเวลาการปลูกตั้งแต่นำต้นพันธุ์ลงแปลงจนถึงออกผลรุ่นแรก ใช้เวลาประมาณ 30 เดือน หรือ 2 ปีครึ่ง แต่จะเริ่มเก็บผลได้เต็มที่ในปีที่ 3  ซึ่งสวนของไพรัชเองก็อยู่ในระยะปีที่ 3 ผลผลิตต่อต้นคาดไว้ประมาณ 80-100 ก.ก. โดยราคาขายผลสดในปัจจุบันอยู่ที่ 450-800 บาท ตามความสวยของพวง ดังนั้นเฉลี่ยรายได้จะอยู่ที่ 40,000-45,000 บาท ต่อต้นต่อปี ซึ่งสวนของไพรัชปลูกไว้ทั้งหมด 40 ต้น คาดว่าจะทำเงินได้ไม่ต่ำกว่า 1,600,000 บาทในปีนี้


สุทิน กายะชาติ ผู้ดูแลสวนหยงสตาร์การ์เด้นท์ ต.ท่าข้าม อ.ปะเหลียน จ.ตรัง เคยเป็นเกษตรกรผู้ปลูกองุ่นขายได้เป็นรายแรกในภาคใต้ ระหว่างองุ่นออกลูกได้นำเข้าเมล็ดพันธุ์ ‘บัตเตอร์นัท’ หรือฟักทองเมืองหนาวจากประเทศสวิตเซอร์แลนด์ มาทดลองปลูก และเก็บขายได้สำเร็จเป็นรายแรกใน จ.ตรัง ราคากิโลกรัมละ 60 บาท ซึ่งหาซื้อไม่ได้ทั่วไป ลูกค้าต้องสั่งจองทางออนไลน์ เนื้อบัตเตอร์นัทเหมือนกับเนื้อฟักทอง แต่ละเอียดกว่า เมล็ดจะไปกองอยู่ในวงกลมซึ่งอยู่ส่วนท้ายของลูก รสชาติหวานหอมและอร่อย นำไปต้มยำทำแกงได้เหมือนฟักทองทั่วไป
