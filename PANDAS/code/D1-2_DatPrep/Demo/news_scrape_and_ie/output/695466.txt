PTTOR ตรึงราคาน้ำมันตั้งแต่วันที่ 27 ธ.ค. 61 – 4 ม.ค. 62 (9 วันตลอดช่วงเทศกาล) ไม่ปรับขึ้นราคาน้ำมัน เพื่ออำนวยความสะดวกประชาชนในช่วงเทศกาลปีใหม่ พร้อมเตรียมของขวัญสำหรับผู้บริโภคที่เข้ามาเติมน้ำมันในวันที่ 1 ม.ค. 62 ที่สถานีบริการน้ำมัน PTT Station ทั่วประเทศ
นางสาวจิราพร ขาวสวัสดิ์ ประธานเจ้าหน้าที่บริหารและกรรมการผู้จัดการใหญ่ บริษัท ปตท. น้ำมันและการค้าปลีก จำกัด (มหาชน) (PTTOR) เปิดเผยว่า
ตลอดช่วงเทศกาลปีใหม่ตั้งแต่วันที่ 27 ธันวาคม 2561 – 4 มกราคม 2562 (เป็นเวลา 9 วัน) PTTOR จะไม่ปรับขึ้นราคาขายปลีกน้ำมันเชื้อเพลิงที่สถานีบริการน้ำมัน PTT Station แม้ราคาน้ำมันในตลาดโลกปรับตัวสูงขึ้น และหากราคาน้ำมันในตลาดโลกปรับตัวลดลงจะปรับลดราคาน้ำมันลงอีก เพื่อเป็นของขวัญสำหรับคนไทย อำนวยความสะดวกผู้เดินทางทั้งท่องเที่ยวและผู้ที่เดินทางกลับภูมิลำเนา รวมทั้ง วางแผนให้คลังน้ำมันทุกแห่งทั่วประเทศสำรองน้ำมันอย่างเต็มที่ พร้อมจัดเจ้าหน้าที่ให้บริการในช่วงหยุดปีใหม่ นอกจากนี้ ยังเพิ่มปริมาณรถขนส่งน้ำมัน เพื่อจัดส่งน้ำมันเชื้อเพลิงให้เพียงพอต่อความต้องการของประชาชน ซึ่งคาดว่าจะมีการใช้น้ำมันมากกว่าปกติ เพื่อให้สถานีบริการน้ำมัน PTT Station ทุกแห่งมีน้ำมันให้เพียงพอกับความต้องการของประชาชน
นอกจากนี้ สถานีบริการน้ำมัน PTT Station ยังได้จัดเตรียมของขวัญปีใหม่สำหรับผู้บริโภคที่เข้ามาเติมน้ำมันที่สถานีบริการ PTT Station ทั่วประเทศ โดยผู้บริโภคที่เติมน้ำมันชนิดใดก็ได้โดยไม่จำกัดการเติมขั้นต่ำในวันที่ 1 มกราคม 2562 จะได้รับสินค้าเกษตรแปรรูปจากโครงการ “ไทยเด็ด” ซึ่งมาจากเกษตรกรหรือกลุ่มวิสาหกิจชุมชนกว่า 15 แห่งจากทั่วประเทศ
ทั้งนี้ PTTOR ได้ร่วมมือกับธนาคารพัฒนาวิสาหกิจขนาดกลางและขนาดย่อมแห่งประเทศไทย (SME Development Bank) ดำเนินโครงการ “ไทยเด็ด” โดยการสนับสนุนช่องทางการจำหน่ายสินค้าจากกลุ่มวิสาหกิจชุมชนในท้องถิ่นที่สถานีบริการน้ำมัน PTT Station ซึ่งเป็นไปตามแนวคิดที่ PTTOR จะพัฒนาสถานีบริการ PTT Stationให้เป็นศูนย์กลางชุมชมหรือ Living Community เพื่อให้สถานีบริการน้ำมันและชุมชนเติบโตไปด้วยกันอย่างเข้มแข็งและยั่งยืน

