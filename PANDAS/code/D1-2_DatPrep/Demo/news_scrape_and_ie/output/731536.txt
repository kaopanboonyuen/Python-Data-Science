นางสาวสุทธิรัตน์ รัตนโชติ อธิบดีกรมบัญชีกลาง เปิดเผยว่า ขณะนี้บัตรสวัสดิการแห่งรัฐของผู้ที่ลงทะเบียน ในเขต กทม. นนทบุรี อยุธยา ปทุมธานี นครปฐม สมุทรปราการ และสมุทรสาคร ทั้งสองประเภทคือ บัตรแมงมุม เวอร์ชั่น 2.0 , 2.5 จำนวน 1.3 ล้านราย และบัตร Contactless จำนวน 160,000 ราย รวมทั้งสิ้น จำนวน 1.46 ล้านราย สามารถใช้ชำระค่าโดยสารรถไฟฟ้าแอร์พอร์ต เรล ลิงค์ ได้ที่ห้องจำหน่ายบัตรโดยสาร ผ่านเครื่อง EDC ของธนาคารกรุงไทย จำกัด (มหาชน) ได้ทั้ง 8 สถานี เริ่มตั้งแต่วันที่ 21 พฤษภาคม 2562 เป็นต้นไป
ทั้งนี้ ผู้ถือบัตรสวัสดิการแห่งรัฐ ที่ได้รับบัตรแมงมุม และบัตร EMV เวอร์ชั่น 4.0 จะได้รับวงเงินค่าโดยสารรถเมล์ ขสมก. รถไฟฟ้า BTS รถไฟฟ้า MRT และรถไฟฟ้าแอร์พอร์ต เรล ลิงค์ จำนวนเงิน 500 บาท/คน/เดือน จะมีการใช้จ่ายหรือไม่ จำนวนเท่าใดก็ตาม ทุกสิ้นเดือนจะตัดวงเงินที่เหลือ และใส่วงเงินให้ใหม่ จำนวน 500 บาท ทุกเดือน เพื่อช่วยแบ่งเบาภาระค่าใช้จ่ายในการเดินทางให้แก่ผู้มีสิทธิ และยกระดับคุณภาพชีวิตของผู้มีสิทธิให้ดีขึ้น
