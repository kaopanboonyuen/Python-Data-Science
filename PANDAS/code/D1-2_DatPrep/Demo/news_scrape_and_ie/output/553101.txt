โบรกมอง  ‘หุ้นไทย’  ยังมีโอกาสปรับลดลง หลังราคาน้ำมันหลุดกรอบ 50 US กดดันกลุ่มพลังงาน
นักวิเคราะห์  บล.ทิสโก้  เปิดเผยแนวโน้มการลงทุนในตลาดหุ้นไทยวันนี้ (10 มี.ค.) ว่า แนวโน้มตลาดหุ้นไทยยังมีทิศทางซึมตัวลง หลังราคาน้ำมันดิบในตลาดโลกปรับลดลงหลุดระดับ 50 เหรียญสหรัฐ/บาร์เรล ซึ่งจะกดดันต่อการลงทุนในหุ้นกลุ่มพลังงานและสินค้าโภคภัณฑ์ รวมถึงยังขาดปัจจัยบวกใหม่เข้ามาสนับสนุน แต่ยังคงมีความกังวลต่อการที่ธนาคารกลางสหรัฐฯ (เฟด) อาจปรับขึ้นอัตราดอกเบี้ยในการประชุมวันที่ 14 – 15 มี.ค. นี้

รวมถึงการแข็งค่าของเงินดอลลาร์ก็กระตุ้นให้เงินทุนไหลออกต่อเนื่อง ขณะที่ตลาดยังจับตาการประกาศตัวเลขจ้างงานนอกภาคการเกษตรประจำเดือน ก.พ. ของสหรัฐฯ ในคืนนี้ ซึ่งจะเป็นสิ่งยืนยันว่าเฟดจะปรับขึ้นอัตราดอกเบี้ยในการประชุมสัปดาห์หน้าหรือไม่
ขณะที่ผลประชุมของธนาคารกลางยุโรป (ECB) เมื่อวานนี้ที่ยังมีมติคงอัตราดอกเบี้ยนโยบาย ซึ่งเป็นอัตราดอกเบี้ยรีไฟแนนซ์ ที่ระดับ 0% และคงวงเงินในการซื้อพันธบัตรตามมาตรการผ่อนคลายเชิงปริมาณ (QE) ซึ่งเป็นไปตามที่ตลาดคาดการณ์ จะไม่มีผลกระทบต่อตลาดหุ้น
อย่างไรก็ตาม ในวันนี้จะมีการขึ้นเครื่องหมาย XD หุ้นขนาดกลางและขนาดเล็กหลายแห่ง ได้แก่ CPN,TKN,SIRI,UNIQ เป็นต้น ซึ่งจะมีผลให้ดัชนีปรับลดลงราว 0.7 จุด โดยในวันนี้ให้แนวรับ 1,545 และ 1,535 จุด แนวต้าน 1,560 – 1,562 จุด
