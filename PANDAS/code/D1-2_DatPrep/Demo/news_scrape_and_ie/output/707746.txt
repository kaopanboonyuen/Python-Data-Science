วันที่ 12 กุมภาพันธ์ 2562 นายธีระศักดิ์ นกรู้รัก อายุ 28 ปี เจ้าของวิเศษฟาร์มแมลง (แช่แข็ง) ตั้งอยู่เลขที่ 48 หมู่ 15 ต.เขาวิเศษ อ.วังวิเศษ นำผู้สื่อข่าวดูการบริหารจัดการฟาร์มเลี้ยงแมลงของตนเอง ที่ดำเนินการมาแล้วกว่า 1 ปี 6 เดือน จากการเริ่มต้นเลี้ยงจิ้งหรีด แต่ขณะนี้หันมาเลี้ยงด้วงสาคูออร์แกนิคแช่แข็งส่งขายเจ้าแรกในจังหวัดตรัง

นายธีระศักดิ์ กล่าวว่า ตนเองเรียนจบจากมหาวิทยาลัยสงขลานครินทร์ จากนั้นเข้าไปทำงานในบริษัทเอกชนแห่งหนึ่ง แต่เพราะเป็นคนชอบกินแมลงทอด จึงไปซื้อตามตลาดนัดต่างๆ แต่ราคาค่อนข้างสูง จึงคิดจะเลี้ยงเองอีกว่า จึงเริ่มเลี้ยงจิ้งหรีดประมาณ 4 – 5 บ่อ จากนั้นจึงเริ่มศึกษาเรื่องการเลี้ยงด้วยสาคู แรกๆทำประมาณ 60 กะละมัง
ปรากฏว่า ความต้องการของตลาดมีสูง จึงขยายมาจนถึงขณะนี้รวมประมาณ 1,400 กะละมัง กำลังการผลิตต่อเดือนขณะนี้ประมาณ 250 – 350 กก.ต่อเดือน และขณะนี้ก็มีตลาดเพิ่มมากขึ้น และมีแนวโน้มในเร็วๆ นี้จะทะลุไปถึง 500 กก.ต่อเดือน และคาดหวังว่าอนาคตภายภาคหน้าเคลียร์ตลาดด้านบนได้ก็จะเพิ่มเป็น 1 ตันต่อเดือน

ทั้งนี้ ของฟาร์มจะมีด้วงสาคูจำหน่าย 2 ชนิด คือ ด้วงสาคูสด กับด้วงสาคูแช่แข็ง (ด้วงสาคูฟีซ) แต่ประมาณ 90% จะขายเป็นด้วงฟีซ เพราะด้วงสดราคากิโลกรัมละ 200 บาท ถ้าใส่กล่องขายกล่องละ 100 บาท ส่วนด้วงสาคูแช่แข็ง (ด้วงสาคูฟีซ) จะต้องมีออเดอร์สั่งตั้งแต่ 60 กก.ขึ้นไป ในราคา 250 บาทต่อ กก.
แต่ถ้าเป็นราคาส่งก็จะขึ้นอยู่กับปริมาณที่สั่งซื้อ ทั้งนี้ ตลาดด้วงสาคูฟีซส่วนใหญ่จะส่งขายไป กรุงเทพฯ ภูเก็ต หาดใหญ่ สุราษฎร์ธานี และขณะนี้เตรียมทำตลาดส่งออกไปขายยังประเทศลาว และเวียดนาม ส่วนตลาดก็หาเองและพรรคพวกช่วยผ่านสื่อโชเซียล

สำหรับขั้นตอนการเลี้ยงด้วงสาคู เริ่มจากต้องหาต้นสาคูมาเป็นอาหาร จากนั้นนำมาบดน้ำแช่ไว้ 1 คืน จากนั้นนำสาคูบดมาผสมคลุกเคล้ากับอาหารไก่ หรืออาหารหมู จากนั้นเอามาเลี้ยงในกะละมัง โดยใส่น้ำลงไปให้ชุ่ม นำพ่อแม่พันธุ์จำนวน 3 คู่ปล่อยลงไป หรือใช้ตัวผู้ 2 ตัว เมีย 3 ตัว
จากนั้น ใส่กล้วยตัดท่อนลงไป 1 ผล เพื่อเป็นอาหารให้พ่อแม่พันธุ์ และนำกาบมะพร้าวมาฝังไว้ เพื่อให้พ่อแม่พันธุ์หลบซ่อนตัว แต่หลักการของฟาร์มตนเอง จะใช้หลักการเติมอาหารบ่อยๆทุกช่วงอายุ ครั้งละ 2 กก.โดยเติมครั้งแรกตอนด้วงอายุ 14 วัน ที่มีการคัดพ่อแม่พันธุ์ออก และเติมอีกครั้งตอน 35 วัน และรอจับในวันที่ 45


โดยใน 1 กะละมัง สามารถผลิตด้วงสาคูได้เท่าไรขึ้นอยู่ขนาดความกว้างของภาชนะ เช่น ของตนใช้กะละมังเบอร์ 50 ด้วงที่ได้ประมาณ 5 – 7 ขีด เพื่อไม่ให้หนาแน่นเกินไป โดยเฉลี่ยจะจำนวน 180 –200 ตัวต่อกก.
ส่วนสาเหตุที่หันมาทำด้วงฟีซขายแทนการขายสด เพราะว่าเราสามารถควบคุมด้านการตลาดได้ ทำให้สามารถกำหนดราคาได้ แต่ถ้าขายด้วงสดทั่วไปก็จะต้องขายปลีกตามตลาดทั่วไป
ซึ่ง วิธีการทำด้วงฟีซคือ เมื่อได้ด้วงสาคูแล้ว นำมาล้างน้ำสะอาด 2 ครั้ง จากนั้นต้มน้ำให้เดือด แล้วเอาด้วงสาคูใส่ลงในน้ำเดือดแล้วตักขึ้นทันที จากนั้นนำไปแช่ในน้ำเย็น แล้วนำเข้าช่องแช่แข็ง ก็จะได้ด้วงสาคูแช่แข็ง หรือด้วงฟีซ สามารถเก็บได้ยาวนาน เหมือนอาหารแช่แข็งทั่วไปตามห้างสรรพสินค้า

ทำอาหารได้สารพัดเมนูเหมือนทั่วไป เช่น ด้วงสาคูยำสมุนไพร,ผัดเผ็ดด้วงสาคู,ด้วงสาคูผัดพริกไทยดำ,ด้วงสาคูยำตะไคร้, ด้วงสาคูนึ่งมะนาว ,ด้วงสาคูผัดขี้เมา ,ด้วงสาคูต้มข่ามะนาว หรือด้วงสาคูอบชีส ส่วนมูลด้วงสาคูก็สามารถนำไปตากแดด ทำเป็นปุ๋ยสำหรับพืชผักผลไม้ได้ ราคาขายกระสอบละ 50 บาท
ใครที่สนใจจะสั่งซื้อด้วงสาคูแช่เข็งจากวิเศษฟาร์มแมลง หรือสนใจจะไปศึกษาดูงานติดต่อได้ ที่หมายเลขโทรศัพท์ 083 – 1847-664
