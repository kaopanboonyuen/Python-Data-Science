สตง. ให้ทบทวนโครงการ  ‘บ้านประชารัฐ’  ซอยพหลฯ 11 หลังมีข้อท้วงติงอาจขัดต่อกฎหมาย ด้านอธิบดีกรมธนารักษ์ เผย ยินดีพร้อมรับฟัง
นายจักรกฤศฏิ์ พาราพันธกุล อธิบดีกรมธนารักษ์  เปิดเผยหลังจากสำนักงานการตรวจเงินแผ่นดิน (สตง.) ได้ทำหนังสือถึงกรมทบทวนโครงการบ้านธนารักษ์ประชารัฐซอยพหลฯ 11 เนื่องจากเห็นว่าอาจขัดต่อกฎหมาย ว่า ขณะนี้กรมได้รับหนังสือจาก สตง. แล้ว หลังจากนี้จะให้ฝ่ายกฎหมายไปศึกษาข้อท้วงติงประเด็นต่างๆ จาก สตง.

ทั้งเงื่อนไขการประกวดโครงการ หรือทีโออาร์ การโอนสิทธิ์ รวมถึงความเหมาะสมในการใช้พื้นที่ และจะเรียกบริษัท จูโน่ ปาร์ค มาหารือเกี่ยวกับข้อท้วงติงที่เกิดขึ้นด้วย แต่เบื้องต้นยังไม่ได้มีการเจรจาว่าจะยกเลิกสัญญาแต่อย่างใด ส่วนกรณีที่จะยกเลิกโครงการดังกล่าวนั้น
เบื้องต้นมี 2 แนวทาง คือ 1.ถ้าศึกษาผลกระทบสิ่งแวดล้อม หรือ อีไอเอ ไม่ผ่านก็จะยุติโดยปริยาย และแนวทางที่ 2 คือ การที่ สตง. มีความเห็นมา กรมต้องให้ฝ่ายกฎหมายพิจารณาถึงความเป็นไปได้ หรือความบกพร่องว่าเป็นอย่างที่ สตง.ท้วงติงหรือไม่ ถ้ามีความบกพร่องจริงกรมพร้อมจะยกเลิก แต่ถ้าความบกพร่องไม่สามารถกำหนดและชี้ชัดได้ ก็จะดำเนินตามทางเลือกที่ 1 คือศึกษาผลอีไอเอไปก่อน
