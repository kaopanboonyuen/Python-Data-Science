ท่ามกลางข่าวเชิงลบที่มีออกมาอย่างต่อเนื่องก่อนหน้านี้ หัวเว่ย คอนซูมเมอร์ บิสสิเนส กรุ๊ป ก็ออกมาประกาศว่า บริษัทฯ สามารถส่งมอบสมาร์ทโฟนได้มากกว่า 200 ล้านเครื่องในปี 2018 อันเป็นผลจากการสนับสนุนที่ดีจากทั้งผู้บริโภคและพันธมิตรทางธุรกิจทั่วโลก รวมไปถึงจุดเด่นของผลิตภัณฑ์สมาร์ทโฟนต่างๆ ซึ่งถือว่าเป็นสถิติยอดจำหน่ายที่สูงที่สุดเป็นประวัติการณ์ของหัวเว่ย
ตลอด 8 ปีที่ผ่านมา ยอดส่งมอบสมาร์ทโฟนของหัวเว่ยเติบโตขึ้นกว่า 66 เท่า จาก 3 ล้านเครื่องในปี 2010 เป็น 200 ล้านเครื่องในปี 2018 นี้ ในตลาดโลกหัวเว่ยยังสามารถยกระดับจากการเป็นเพียงผู้ผลิตสมาร์ทโฟนรายย่อยที่ได้รับการกล่าวถึงว่าเป็นผู้ผลิต “อื่นๆ” ในเชิงสถิติ จนกลายเป็นผู้ผลิตสมาร์ทโฟนระดับท็อป 3 ของโลกได้สำเร็จ ในไตรมาสที่ 2 และ 3 ของปี 2018 นี้ หัวเว่ยเป็นผู้ผลิตสมาร์ทโฟนอันดับที่ 2 ของโลกโดยมีส่วนแบ่งการตลาดที่ร้อยละ 14.6
ปัจจุบันมีผู้ใช้สามาร์ทโฟนหัวเว่ยกว่า 500 ล้านคนใน 170 ประเทศทั่วโลก การสำรวจของ IPSOS บริษัทด้านการสำรวจและวิจัยตลาดอิสระระดับชั้นนำโลกบ่งชี้ว่าแบรนด์หัวเว่ยในทรรศนะของผู้บริโภคกลุ่มตัวอย่างทั่วโลกนั้นเป็นแบรนด์ที่มีความเกี่ยวโยงและสะท้อนถึง “ความก้าวหน้าอย่างต่อเนื่อง” “ขีดความสามารถด้านการพัฒนานวัตกรรมระดับสูง” และ “ความน่าเชื่อถือ”
ทั้งนี้หัวเว่ยย้ำว่า ปฏิบัติตามระเบียบด้านการรักษาความเป็นส่วนตัว Generally Accepted Privacy Principles (GAPP) อันเป็นข้อบังคับด้านความเป็นส่วนตัวของผู้ใช้ที่เข้มงวดที่สุดในโลกปัจจุบัน รวมไปถึงกฎ General Data Protection Regulation (GDPR) ที่บังคับใช้โดยสหภาพยุโรปอีกด้วย โดยให้ความสำคัญกับความเป็นส่วนตัวของผู้ใช้ในทุกขั้นตอนการผลิตสมาร์ทโฟน ตั้งแต่การพัฒนา ออกแบบ ตรวจสอบ การจัดจำหน่าย การให้บริการลูกค้า และการจัดซื้อส่วนประกอบต่างๆ นอกจากนี้ นวัตกรรมเพื่อความเป็นส่วนตัวต่างๆ ของหัวเว่ยยังผสานอยู่ในชิปเซ็ตที่ผลิตโดยใช้พื้นฐานเทคโนโลยีแบบ open ARM และสอดคล้องกับระบบปฏิบัติการแอนดรอยด์ที่พัฒนาโดยกูเกิลเพื่อยกระดับความปลอดภัยทั้งต่อตัวผู้ใช้และตัวสมาร์ทโฟน
