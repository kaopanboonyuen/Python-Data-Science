บริษัทหลักทรัพย์ กรุงศรี จำกัด (มหาชน) ระบุบทวิเคราะห์วันนี้ (24 พ.ค.) ว่า แนวโน้มตลาดหุ้นไทยมองเป็นลบคาด SET อ่อนตัวทดสอบแนวรับ 1,745 – 1,750 จุด จากราคาน้ำมันดิบที่อ่อนตัวลงหลังสต๊อกน้ำมันดิบสหรัฐพุ่งขึ้น 5.8 ล้านบาร์เรล และโอเปกอาจเพิ่มกำลังการผลิตน้ามันในการประชุม 22 มิ.ย. เพื่อชดเชยอิหร่านและเวเนซุเอลาที่อาจลดการผลิตน้ำมันจากการถูกสหรัฐคว่าบาตร

นอกจากนี้รายงานการประชุม FED วานนี้ส่งสัญญาณปรับขึ้นอัตราดอกเบี้ยในเร็วๆ นี้ หากแนวโน้มเศรษฐกิจสหรัฐยังแข็งแกร่ง (คาดขึ้นดอกเบี้ยอีก 0.25% เป็น 2.0% ในการประชุม 12 – 13 มิ.ย.) ซึ่งเป็นแรงกดดันต่อ Fund Flow ต่างชาติและภาวะตลาด
อย่างไรก็ตามคาดว่าดัชนีจะมีสลับรีบาวด์หลังศาลรัฐธรรมนูญวินิจฉัยร่างกฎหมายที่มา ส.ว.ไม่มีข้อความขัดหรือแย้งกับรัฐธรรมนูญซึ่งทำให้ Roadmap การเลือกตั้งยังคงเดิม ทั้งนี้ควรติดตามคำวินิจฉัยร่างกฎหมายที่มา ส.ส.ของศาลรัฐธรรมนูญ ในวันที่ 30 พ.ค.ในลำดับถัดไป
หุ้นแนะนำ BEM (ปิด 7.85 ซื้อเป้า/ 8.6) เก็งกำไรข่าววันนี้ภาครัฐเตรียมเปิดร่างเงื่อนไขการประมูล (TOR) โครงการรถไฟฟ้าความเร็วสูงเชื่อม 3 สนามบิน (ดอนเมือง, สุวรรณภูมิ และ อู่ตะเภา) เป็นบวกต่อกลุ่มรับเหมาและเข้าร่วมประมูล มองกลุ่ม BEM ซึ่งจับมือกับ CK ยังเป็นหนึ่งในตัวเต็งที่จะชนะการประมูล
