กสทช.  กำชับผู้ให้บริการอินเทอร์เน็ต จัดการเว็บหมิ่นที่เหลือ 131 เพจ ภายใน 16 พ.ค. นี้ หากยังพบ  กสทช.  จะดำเนินการตามขั้นตอนของกฏหมาย
คณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช) ร่วมกับ สมาคมผู้ให้บริการอินเทอร์เน็ตไทย (ISP) และ ผู้ให้บริการวงจรสื่อสารระหว่างประเทศ International Internet Gateway (IIG) ติดตามผลการดำเนินการเพื่อระงับการเผยแพร่ข้อมูลข่าวสารที่ไม่เหมาะสมผ่านช่องทางอินเทอร์เน็ตและสื่อออนไลน์

โดย  นายฐากร ตัณฑสิทธิ์ เลขาธิการ กสทช.  แถลงว่า ผลการดำเนินการ สมาคมไอเอสพีได้ให้ความร่วมมือเป็นอย่างดี โดยมีเว็บไซต์ที่ถูกดำเนินการไปแล้ว 6,300 แห่ง จาก 6,900 แห่ง ที่มีหมายศาลให้นำข้อมูลลงจากระบบในส่วนของเฟสบุ๊ก มีเพจที่มีปัญหาและยังไม่ได้ดำเนินการนำข้อมูลลง 309 เพจ ล่าสุดได้ดำเนินการเอาข้อมูลออกไปแล้ว 178 เพจ เหลือเพจที่มียังไม่ดำเนินการ 131 เพจ
ส่วนที่เหลือนี้ กสทช.จะให้โอกาสผู้ให้บริการดำเนินการถึงวันที่ 16 พฤษภาคม นี้ หากยังไม่มีการดำเนินการ กสทช. และสำนักงานตำรวจแห่งชาติ (สตช.) จะเข้าไปตรวจสอบและดำเนินการตามขั้นตอนของกฏหมาย (พ.ร.บ.ว่าด้วยการกระทำความผิดเกี่ยวกับคอมพิวเตอร์) โดยการดำเนินการใดๆ ของกสทช. จะไม่ทำให้เกิดผลกระทบกับประชาชนทั่วไป
