รายงานข่าวแจ้งว่า วานนี้ (6 พ.ย. 2561) นายวิชัย โภชนกิจ  อธิบดีกรมการค้าภายใน  ในฐานะเลขาธิการคณะกรรมการการแข่งขันทางการค้า  ได้ออกมากล่าวถึงกรณีที่เกิดเป็นที่วิพากษ์วิจารณ์อย่างกว้างขวาง ภายหลังร้านสะดวกซื้อ 7-11 มีแผนจะเปิดขายอาหารตามสั่งตลอด 24 ชม. โดยเฉพาะนายอลงกรณ์ พลบุตร อดีตรัฐมนตรีช่วยว่าการกระทรวงพาณิชย์ ที่ได้โพสต์ข้อความผ่านเฟซบุ๊กส่วนตัวเรียกร้องให้ทางซีพียุติแนวคิดดังกล่าว

ซึ่งนายวิชัย เผยว่า ในแง่ของกฎหมายผู้ประกอบการร้านสะดวกซื้อ สามารถดำเนินธุรกิจได้ไม่ถือว่าผิดแต่ประการใด แต่ในแง่ของจรรยาบรรณ หากผู้ประกอบการรายใหญ่เปิดแล้วกระทบกับสังคม กระทบกับคนหมู่มากก็ไม่ควรทำ แต่ถ้า ดูแล้วไม่กระทบ ไม่ได้ใช้อำนาจเหนือตลาดในลักษณะของการกลั่นแกล้ง เช่น กำหนดราคาขายต่ำกว่ารายอื่นมาก ก็สามารถทำได้
แต่ถ้าหากมีผู้เดือดร้อนจากการกระทำของผู้ประกอบการรายใหญ่ ก็สามารถร้องเรียนมายังสำนักงานแข่งขันทางการค้า เพราะจะเข้าข่ายเข้าข่ายความผิดตามมาตรา 50 ของพ.ร.บ.การแข่งขันทางการค้า พ.ศ. 2560 มีโทษอาญาคือจำคุกไม่เกิน 2 ปี และปรับไม่เกิน 10% ของรายได้ในปีที่กระทำผิด
นอกจากนี้ สำนักงานแข่งขันทางการค้า ยังสามารถใช้อำนาจทางปกครองสั่งให้หยุดพฤติกรรมดังกล่าว หากไม่หยุดจะมีโทษปรับ 6 ล้านบาท และสั่งปรับรายวันอีกวันละ 3 แสนบาท
สำหรับร้านสะดวกซื้อ 7-11 ได้มีการทดลองนำร่องเปิดให้บริการอาหารตามสั่ง 24 ชั่วโมงแล้ว ที่ร้านเซเว่นอีเลฟเว่น ALL meal ภายในซอยประชาสงเคราะห์ 23  ซึ่งนอกจากจะมีอาหารตามสั่งแล้ว ยังมีกาแฟสดและเบเกอรี่ขายอีกด้วย
