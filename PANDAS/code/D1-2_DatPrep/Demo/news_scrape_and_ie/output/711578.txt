บมจ.ทีวี ไดเร็ค หรือ TVD ยุติการเข้าซื้อหุ้นสปริงนิวส์ เทเลวิชั่น เพื่อเข้าดำเนินธุรกิจทีวีดิจิทัล ช่องสปริงนิวส์ (ช่อง 19) หลัง กสทช. เตรียมออกมาตรการช่วยเหลือผู้ประกอบการทีวีดิจิทัล ส่งผลให้เกิดการเจรจาเงื่อนไขใหม่ที่ยังไม่ลงตัว ด้านผู้บริหารมั่นใจไม่กระทบการดำเนินธุรกิจ โชว์กำไรสุทธิปีที่ผ่านมา 57.57 ล้านบาท สูงสุดในรอบ 5 ปี
นายทรงพล ชัญมาตรกิจ ประธานเจ้าหน้าที่บริหาร บริษัท ทีวี ไดเร็ค จำกัด (มหาชน) หรือ TVD ผู้นำธุรกิจจำหน่ายสินค้าและบริการผ่าน Omni Channel เปิดเผยว่า บริษัทฯ ตัดสินใจยุติการเข้าลงทุนในสถานีโทรทัศน์ทีวีดิจิทัล ช่อง 19 (ช่องสปริงนิวส์) โดยล่าสุดที่ประชุมคณะกรรมการ (บอร์ด) บริษัทฯ วันที่ 26 กุมภาพันธ์ 2562 มีมติให้ยุติการเข้าซื้อหุ้นบริษัท สปริงนิวส์ เทเลวิชั่น จำกัด ในเครือ บมจ.นิวส์ เน็ตเวิร์ค คอร์ปอเรชั่น จำกัด ซึ่งเป็นผู้ดำเนินธุรกิจสถานีโทรทัศน์ระบบดิจิทัลช่อง 19 (ช่องสปริงนิวส์) เนื่องจากภายหลังที่ กสทช. เตรียมออกมาตรการช่วยเหลือผู้ประกอบการทีวีดิจิทัล ส่งผลให้เกิดการเจรจาระหว่างกันภายใต้เงื่อนไขใหม่ ซึ่งยังไม่สามารถหาข้อสรุปร่วมกันได้
อย่างไรก็ตาม การยกเลิกเข้าลงทุนในช่อง 19 จะไม่ส่งผลกระทบกับการดำเนินงานและเป้าหมายการเติบโตในปี 2562 โดยทีวี ไดเร็คยังคงเป็นผู้เช่าเวลากับช่อง 19 เพื่อผลิตรายการโฮมช้อปปิ้งออกอากาศทางสถานี และเดินหน้าขยายการลงทุนในส่วนอื่นๆ เพื่อผลักดันการเติบโตและเพิ่มศักยภาพการขายสินค้าและบริการที่มีประสิทธิภาพยิ่งขึ้น
