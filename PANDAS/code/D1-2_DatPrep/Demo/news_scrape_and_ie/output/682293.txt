ย้อนกลับไปในปี 2553 หรือช่วงฤดูกาล 2010-2011 (พ.ศ. 2553-2554) สโมสรฟุตบอลเลสเตอร์ ซิตี้ หรือ “จิ้งจอกสีน้ำเงิน” ยังเวียนว่ายอยู่ในลีกรองอย่าง เดอะ แชมเปี้ยนชิป ก่อนที่จะเกิดความเปลี่ยนแปลงครั้งใหญ่ เมื่อนายวิชัย ศรีวัฒนประภา เจ้าของธุรกิจสินค้าปลอดภาษี “คิง เพาเวอร์” เข้าซื้อกิจการในเดือนสิงหาคม ปีนั้น โดยใช้เวลาประมาณ 2 เดือน ในการเจรจาซื้อขายกับนายมิลาน แมนดาริช เจ้าของและประธานสโมสรคนเดิม

ซึ่งนายวิชัย ต้องจ่ายเงินเข้าสโมสรทันทีงวดแรก 40 ล้านปอนด์ หรือราว 2,000 ล้านบาท ก่อนทยอยจ่ายจนครบ 100 ล้านปอนด์ หรือราว 5,000 ล้านบาท เพื่อแลกกับการเข้าถือหุ้นร้อยละ 51 กระทั่งสามารถเข้าถือหุ้นได้เป็น 100% พร้อมเปลี่ยนชื่อสนามจาก วอล์กเกอร์ส สเตเดี้ยม เป็น คิงเพาเวอร์สเตเดียม
ภายใน 3 ปี เลสเตอร์ ซิตี้ ทยานขึ้นสู่หัวตาราง พร้อมคว้าแชมป์ลีก แชมเปี้ยนชิป ในฤดูกาล 2013-2014 (พ.ศ. 2556-2557) ได้สิทธิกลับมาเล่นในพรีเมียร์ลีก เป็นครั้งแรกในรอบ 10 ปี ก่อนจะประสบความสำเร็จอย่างสูงสุด หลังคว้าแชมป์ฟรีเมียร์ ได้ในฤดูกาล 2015-2016 (พ.ศ. 2558-2559) ซึ่งถือเป็นแชมป์พรีเมียร์ลีก ครั้งแรก นับตั้งแต่ตั้งสโมสรมา 132 ปี
นับจากนั้น “จิ้งจอกสีน้ำเงิน” ก็ได้รับฉายาใหม่จากสื่อมวลชนไทยว่า “จิ้งจอกสยาม” ถึงขนาดมีขบวนแห่นักเตะกลางกรุงเทพฯ เมื่อวันที่ 19 พฤษภาคม 2559
