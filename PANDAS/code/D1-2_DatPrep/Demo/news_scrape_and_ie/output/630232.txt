บล.โนมูระ พัฒนสิน ระบุในบทวิเคราะห์ว่า สำหรับปัจจัยในประเทศมองว่าสัปดาห์ที่ผ่านมา การที่ SET ย่อตัวแรงไม่ได้เกิดจากการเปลี่ยนแปลงของพื้นฐานอย่างมีนัยยะสำคัญ นอกจากนี้เศรษฐกิจไทยที่ยังแข็งแกร่งนำโดยภาคการส่งออกและภาคการท่องเที่ยวเป็นสำคัญ ผสานสัญญาณเชิงบวกต่อภาคการบริโภคที่ฟื้นตัวและนโยบายกระตุ้นเศรษฐกิจของภาครัฐฯที่มีออกมาอย่างต่อเนื่อง

ซึ่งจะหนุนตลาดหุ้นไทยปรับตัวขึ้นระยะกลางและระยะยาวได้ สอดรับกับมุมมองของ BOT ที่ได้มีการปรับเพิ่มคาดการณ์ GDP ในปี 2018 จาก 3.9% สู่ระดับ 4.1% โดยให้แนวต้านที่ 1787 – 1800 จุด และแนวรับ 1758 – 1753 จุด
สำหรับกลยุทธ์การลงทุน จากภาครัฐฯ ทยอยออกมาตรการกระตุ้นเศรษฐกิจมากมาย ไม่ว่าจะเป็นด้านโครงสร้างพื้นฐาน ด้านการท่องเที่ยว และด้านการบริโภค หนุนเศรษฐกิจไทยเติบโตเด่น สอดคล้องกับมุมมอง Nomura ล่าสุดปรับคาดการณ์ GDP ไทยปี 2018 ขึ้นสู่ 4.0% จาก 3.2% เพิ่ม Sentiment บวกต่อการลงทุนในตลาดหุ้นไทย หนุน SET ปรับตัวขึ้น โดย CNS คาด SET จะมีเป้าหมาย 2018F ที่ 1,904 จุด
