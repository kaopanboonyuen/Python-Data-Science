เกษตร จ.ระยอง เตือนเกษตรกรชาวสวนทุเรียน ทำการค้าระดับโลกกับอาลีบาบาย้ำทุเรียนต้องมีคุณภาพ ป้องกันเสียชื่อประเทศ
วันที่ (8 พ.ค.61) ผู้สื่อข่าวรายงานว่า นายสุรสิงห์ พูนเพิ่มสุขสมบัติ เกษตรจังหวัดระยอง กล่าวว่า ปีนี้ทุเรียนระยอง จะเริ่มออกสู่ตลาดตั้งแต่เดือนพฤษภาคมเป็นต้นไป คาดการณ์ว่าจะมีผลผลิตทั้งหมด 85,000 ตัน จะมีเม็ดเงินประมาณ 6,000 ล้านบาท กรณีบริษัทอาลีบาบาของนายแจ็ค หม่า ให้ความสนใจซื้อทุเรียน 3 จังหวัดภาคตะวันออก จะทำให้มีเม็ดเงินเพิ่มสูงขึ้นไปอีก

ซึ่งในส่วนของจังหวัดระยอง ได้มีการเตรียมความพร้อมเต็มที่ หากทางบริษัทอาลีบาบาติดต่อมา ซึ่งขณะนี้ได้ประสานกับสหกรณ์การเกษตรชุมแสงจันทร์ อ.วังจันทร์ ซึ่งมีศักยภาพเป็นผู้รวบรวมรายชื่อเกษตรกรในพื้นที่ ขณะเดียวกันทางสำนักงานเกษตรจังหวัดระยอง ก็ได้จัดส่งเจ้าหน้าที่เกษตรจังหวัด อำเภอ และตำบล ลงพื้นที่ตรวจสอบ ควบคุมคุณภาพทุเรียนของเกษตรกรชาวสวนในพื้นที่ นำเครื่องตรวจวัดความอ่อน-แก่ของทุเรียนไปตรวจวัดอย่างเข้มงวด รวมทั้งประชาสัมพันธ์ให้เกษตรกรตื่นตัวในเรื่องการขายสินค้าที่มีคุณภาพด้วย
นายสุรสิงห์ กล่าวต่อว่า อยากจะเน้นย้ำกับพี่น้องเกษตรกรชาวสวนผลไม้ผู้ปลูกทุเรียนให้รับทราบว่า การทำการค้าขายระดับโลก โดยเฉพาะกับอาลีบาบา สิ่งสำคัญคือเกษตรกรชาวสวนผู้ปลูกทุเรียนต้องผลิตของที่มีคุณภาพ เพื่อเป็นการสร้างความมั่นใจให้กับผู้บริโภคในระดับต่างประเทศ ซึ่งในส่วนนี้ทางราชการเป็นห่วงมาก หากนำของไม่มีคุณภาพไปขายจะทำให้เสียชื่อเสียงของประเทศ ที่สำคัญจะทำให้ไม่มีตลาดขายสินค้า รวมทั้งอาชีพเกษตรกรชาวสวนผลไม้ผู้ปลูกทุเรียนจะหายไปหมดอีกด้วย
