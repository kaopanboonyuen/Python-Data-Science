นายสนธิรัตน์ สนธิจิรวงศ์ รัฐมนตรีว่าการกระทรวงพาณิชย์ กระทรวงพาณิชย์ ได้ดำเนินการตามนโยบายของรัฐบาลในการช่วยลดภาระค่าครองชีพให้กับประชาชนและกระตุ้นเศรษฐกิจภายในประเทศ โดยในครั้งนี้กระทรวงพาณิชย์ได้ร่วมมือกับภาคเอกชน จัดมหกรรมลดราคาสินค้าภายใต้ชื่องาน “ลดหนักจัดเต็ม New Year Grand Sale”

เพื่อลดราคาจำหน่ายสินค้าในหมวดอาหารและเครื่องดื่ม หมวดของใช้ประจำวัน หมวดเครื่องครัว หมวดเสื้อผ้าเครื่องแต่งกาย หมวดเครื่องใช้ไฟฟ้า หมวดวัสดุก่อสร้าง ในทุกสาขาทั่วประเทศ ในระหว่างวันที่ 13 ธันวาคม 2561 – 9 มกราคม 2562 รวมระยะเวลา 28 วัน ลดราคาจำหน่ายสูงสุดร้อยละ 80
ซึ่งการจัดงานในครั้งนี้เป็นความร่วมมือระหว่างภาครัฐโดยกระทรวงพาณิชย์ร่วมมือกับภาคเอกชนจำนวน 34 ราย ประกอบด้วย สมาคม จำนวน 2 สมาคมสมาคมผู้ค้าปลีกไทย และสมาคมการค้าส่ง – ปลีกไทย ผู้ผลิตและจำหน่ายสินค้าอุปโภคบริโภครายใหญ่
ทั้งนี้ คาดว่าตลอดงานจะมียอดขายประมาณ 55,000 ล้านบาท สามารถช่วยลดภาระค่าครองชีพประชาชนได้เฉลี่ยร้อยละ 30 หรือคิดเป็นเงินประมาณ 16,500 ล้านบาท ทำให้ประชาชนสามารถซื้อสินค้าในปริมาณมากขึ้นหรือซื้อสินค้าในปริมาณเท่าเดิมแต่ใช้จ่ายเงินลดลง
และทำให้มีการจับจ่ายใช้สอยเพิ่มมากขึ้น ส่งผลให้มีเงินหมุนเวียนในระบบเศรษฐกิจมากขึ้นเป็นการกระตุ้นเศรษฐกิจให้มีการขยายตัวเพิ่มขึ้นอย่างมีเสถียรภาพอีกด้วย
