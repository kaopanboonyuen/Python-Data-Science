ผู้ว่าราชการกรุงเทพมหานคร ยืนยันวันที่ 3 เม.ย.2560 เปิดเดินรถไฟฟ้าสายแบริ่ง-สำโรง ประชาชนใช้ฟรี 1 เดือน – รอเคาะราคาอัตราค่าโดยสาร
พล.ต.อ.อัศวิน ขวัญเมือง ผู้ว่าราชการกรุงเทพมหานคร พร้อมด้วยการรถไฟฟ้าขนส่งมวลชนแห่งประเทศไทยหรือ รฟม. ร่วมกันเปิดทดลองการเดินรถเสมือนจริงจากสถานีแบริ่งไปยังสถานีสำโรง จำนวน 1 สถานี พร้อมกล่าวว่า ทางกรุงเทพมหานคร จะมีการเปิดทดลองเดินรถตั้งแต่วันนี้ไปจนถึงวันที่ 2 เมษายน เพื่อทดสอบระบบการเดินรถ ก่อนจะเปิดให้บริการอย่างเป็นทางการตั้งแต่วันที่ 3 เมษายนนี้

โดยมี พล.อ.ประยุทธ์ จันทร์โอชา นายกรัฐมนตรี เป็นประธานเปิดโครงการ ซึ่งในช่วง 1 เดือนแรกของการเปิดเดินรถ ตลอดช่วงเดือนเมษายนนี้ จะเปิดให้ประชาชนได้ใช้บริการฟรี 1 สถานี จากสถานีแบริ่งไปยังสถานีสำโรง ก่อนที่จะเปิดเดินรถโครงการรถไฟฟ้าส่วนต่อขยายช่วงแบริ่ง-สมุทรปราการ เต็มรูปแบบในช่วงปลายปี 2561 อีก 8 สถานี
ส่วนอัตราค่าโดยสารในขณะนี้อยู่ระหว่างการหารือกับกระทรวงการคลัง กระทรวงคมนาคม รฟม. และ กรุงเทพมหานคร เพื่อหาข้อสรุป โดยจะยึดอัตราความคุ้มค่าจากจำนวนผู้โดยสารที่มาใช้บริการในช่วงทดลองฟรี 
ทั้งนี้ คาดว่าเบื้องต้นจะมีผู้โดยสารมาใช้บริการ 4-5 หมื่นคนต่อวัน และจะเพิ่มเป็นหลักแสนคนเมื่อเปิดเต็มรูปแบบจำนวน 9 สถานี
อย่างไรก็ตาม โครงการรถไฟฟ้าส่วนต่อขยายสายสีเขียว ช่วงแบริ่ง-สมุทรปราการ ถือ เป็นเส้นทางข้ามจังหวัดแห่งแรกระหว่างกรุงเทพฯไปยังสมุทรปราการ ซึ่งจะสามารถช่วยบรรเทาปัญหาการจราจรได้
ข่าวจาก INN
