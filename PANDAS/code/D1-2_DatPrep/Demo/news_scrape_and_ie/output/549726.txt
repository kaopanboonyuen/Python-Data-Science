กสทช.  ประเมินอุตสาหกรรม  ทีวีดิจิทัล  ปี 60 นี้ ส่งสัญญาณบวก หลังสัดส่วนผู้ชมเพิ่มขึ้น จากการขยายโครงข่ายที่ครอบคลุม
พันเอกนที ศุกลรัตน์ รองประธานกิจการกระจายเสียง กิจการโทรทัศน์ และกิจการโทรคมนาคมแห่งชาติ หรือ กสทช.  เปิดเผยว่า ทิศทางอุตสาหกรรมดิจิทัลทีวีในปีนี้ จะมีความสมบูรณ์ขึ้นจากโครงข่ายภาคพื้นดินที่ครอบคลุมถึง 95% ส่งผลให้สัดส่วนของผู้ชมช่องดิจิทัลเพิ่มขึ้น ขณะที่การขยายตัวทางเศรษฐกิจตั้งแต่ช่วงปีที่ผ่านมา ก็จะส่งผลให้เม็ดเงินโฆษณาเข้าสู่ระบบมากขึ้น

นอกจากนี้ ยังรวมไปการเคลื่อนย้ายทุนจากกลุ่มธุรกิจขนาดใหญ่เข้าสู่อุตสาหกรรมโทรทัศน์ผ่านการซื้อหุ้นของช่อง ดิจิทัลทีวี และมาตรการส่งเสริมสนับสนุนการประกอบกิจการของผู้ประกอบการดิจิทัลทีวีตามมาตรา 44 ทั้งการขยายระยะเวลาการชำระค่าใบอนุญาต และการสนับสนุนค่าใช้จ่ายในการดำเนินการตามประกาศ Must Carry เป็นระยะเวลา 3 ปี ซึ่งจะส่งผลให้ผู้ประกอบการแต่ละรายมีค่าใช้จ่ายลดลง และมีเงินทุนหมุนเวียนสูงขึ้นราว 4,984 ล้านบาทในปีนี้

ส่วนการให้บริการโทรทัศน์ผ่านโครงข่ายอินเตอร์เน็ต หรือ OTT นั้น  พันเอกนที  กล่าวว่า จะต้องใช้ระยะเวลานานในการเข้ามาทดแทนการดูโทรทัศน์ผ่านช่องทางหลัก เนื่องจากการขยายตัวของโครงข่ายอินเตอร์เน็ตที่ยังไม่ครอบคลุม รวมถึงค่าใช้จ่ายในการรับชมคอนเทนท์ประเภทวิดีโอ โดยขณะนี้  กสทช.  กำลังพิจารณาในเรื่องของการเข้าไปกำกับดูแลการให้บริการดังกล่าว เพื่อให้เกิดความเป็นธรรม
