นายลวรณ แสงสนิท ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง เปิดเผยว่า ขณะนี้มีกระแสข่าวลือในสังคมออนไลน์ว่า ผู้ถือบัตรสวัสดิการแห่งรัฐจะไม่สามารถดำเนินธุรกรรมทางการเงินใดๆ ได้ อาทิ การขอสินเชื่อ เป็นต้น กระทรวงการคลังขอชี้แจงว่า กระทรวงการคลังไม่มีนโยบายจำกัดสิทธิมิให้ผู้ถือบัตรสวัสดิการแห่งรัฐดำเนินธุรกรรมทางการเงิน ซึ่งการดำเนินธุรกรรมทางการเงินขึ้นอยู่กับสถาบันการเงินในการพิจารณาอนุมัติสินเชื่อของผู้มีความสามารถขอสินเชื่อในแต่ละราย
ทั้งนี้ กระทรวงการคลังขอเรียนเพิ่มเติมว่า การจัดให้มีบัตรสวัสดิการแห่งรัฐเพื่อเป็นเครื่องมือในการให้ ความช่วยเหลือในด้านต่าง ๆ แก่ผู้ถือบัตรสวัสดิการแห่งรัฐ อาทิ การบรรเทาภาระค่าใช้จ่ายในด้านอุปโภคบริโภค ค่าใช้จ่ายในการเดินทาง ตลอดจนการให้โอกาสในการพัฒนาตนเองของผู้ถือบัตรสวัสดิการแห่งรัฐ โดยการช่วยให้มีงานทำและการพัฒนาทักษะความรู้ในการประกอบอาชีพ เป็นต้น จึงขอให้ประชาชนอย่าได้หลงเชื่อการให้ข่าวที่บิดเบือน ทั้งนี้ หากมีความสงสัยสามารถสอบถามรายละเอียดเพิ่มเติมได้ที่ โทร. 0 2273 9020 ต่อ 3509
