วิลาสินี พิพิธกุล ได้รับเลือกเป็น ผอ.ไทยพีบีเอส คนใหม่ หลังที่ประชุมมีมติด้วยคะแนน 2 ใน 3 จากคณะกรรมการ 9 คน
วันที่ 6 ก.ค. 2560 องค์การกระจายเสียงและแพร่ภาพสาธารณะแห่งประเทศไทย (ส.ส.ท.) ได้มีการประชุมคณะกรรมการนโยบาย ส.ส.ท. เพื่อคัดเลือกผู้อำนวยการองค์การกระจายเสียงและแพร่ภาพสาธารณะแห่งประเทศไทยคนใหม่ ซึ่งที่ประชุมมีมติเลือก รศ.ดร.วิลาสินี พิพิธกุล ด้วยคะแนน 2 ใน 3 ของที่ประชุม จากคณะกรรมการนโยบาย ส.ส.ท.ทั้ง 9 คน
สำหรับ รศ.ดร.วิลาสินี พิพิธกุล อายุ 52 ปี โดยประวัติการทำงานใน ปี 2528-2534 เป็นเจ้าหน้าที่โครงการ, ผู้อำนวยการฝึกอบรมสถาบันพัฒนาสื่อมวลชนแห่งประเทศไทย จากนั้นปี 2534-2536 เป็นอาจารย์, ผู้ช่วยคณบดี คณะนิเทศศาสตร์ มหาวิทยาลัยโยนก
ต่อมาปี 2536-2548 เป็นรองคณบดี คณะนิเทศศาสตร์จุฬาลงกรณ์มหาวิทยาลัย ปี 2548-2559 เป็นผู้อำนวยการสำนัก, ผู้อำนวยการอาวุโส สสส. และในปี 2559-2560 เป็นรองผู้อำนวยการ ส.ส.ท.
