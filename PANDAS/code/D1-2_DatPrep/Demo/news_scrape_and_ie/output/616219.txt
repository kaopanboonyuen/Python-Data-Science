รัฐมนตรีว่าการกระทรวงการคลัง  เปิดให้ผู้มี บัตรสวัสดิการแห่งรัฐ  เข้าร่วมมาตรการพัฒนาคุณภาพชีวิต จัดการ พัฒนาอาชีพ  สร้างรายได้ พร้อมจัดตั้งทีม หมอประชารัฐสุขใจ
นายอภิศักดิ์ ตันติวรวงศ์ รัฐมนตรีว่าการกระทรวงการคลัง ประชุมมอบนโยบายการดำเนินงานและติดตามโครงการแก้ไขปัญหาหนี้นอกระบบสำหรับผู้มีรายได้น้อยในจังหวัดจันทบุรี โดยระบุว่ารัฐบาลให้ความสำคัญกับการแก้ไขปัญหาหนี้นอกระบบ รวมถึงการช่วยเหลือผู้มีรายได้น้อย ซึ่งหลังจากที่ได้มอบบัตรสวัสดิการแห่งรัฐให้แก่ผู้มีรายได้น้อย และมอบเงินช่วยเหลือผ่านบัตรฯดังกล่าวในเบื้องต้นแล้ว ก็ได้ออกมาตรการพัฒนาคุณภาพชีวิตผู้มีบัตรสวัสดิการแห่งรัฐ เพื่อแก้ไขปัญหาอย่างยั่งยืน โดยเปิดให้ผู้มีบัตรแสดงความประสงค์ในการเข้าร่วมโครงการเพื่อพัฒนาอาชีพ และสร้างรายได้ที่มั่นคงในระยะยาว

พร้อมกันนี้ ยังจัดตั้งคณะทำงานพัฒนาคุณภาพชีวิตผู้มีบัตรสวัสดิการแห่งรัฐประจำจังหวัด และประจำอำเภอ รวมถึงจัดทีมหมอประชารัฐสุขใจติดตามการพัฒนาด้านอาชีพและคุณภาพชีวิตเป็นรายบุคคล และรายงานผลให้คณะกรรมการทราบ เพื่อประเมินผลอย่างต่อเนื่อง โดยมีกรอบระยะเวลาการดำเนินงานที่ชัดเจนในแต่ละช่วง คาดว่าจะเห็นผลภายในเดือนกันยายนนี้
