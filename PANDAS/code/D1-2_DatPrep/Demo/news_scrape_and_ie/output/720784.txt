วันที่ 5 เมษายน 2562 นายเสถียร ศิริพันธ์ หมู่ที่ 1 ต.โพรงจระเข้ อ.ย่านตาขาว จ.ตรัง ใช้พื้นที่จำนวน 15 ไร่ปลูกยางพารา และซื้อต้นพันธุ์สละอินโดฯ มาปลูกเมื่อ 10 ปีก่อน โดยปลูกระหว่างร่องยางพารา ทั้งนี้การปลูกสละอินโดฯ ควรปลูกในสภาพดินร่วนปนทราย  หรือดินร่วนปนดินเหนียวที่มีความอุดมสมบูรณ์ ระบายน้ำดี โดยปลูกระหว่างแถวยางพาราจำนวน 1 แถว ใช้ระยะการปลูกระหว่างต้น 1.5 – 3 เมตร

การปลูกสละอินโดฯ เมื่ออายุ 2 ปี จะเริ่มออกดอกแล้วทำการผสมเกสร ซึ่งใช้ระยะเวลาประมาณ 6 เดือนก็จะสามารรถเก็บเกี่ยวผลผลิตจำหน่ายให้กับผู้บริโภคได้ ในขณะปุ๋ยที่นำมาใส่ให้กับสละอินโดฯ สามารถใช้กับยางพาราได้ด้วย จึงทำให้ประหยัดค่าปุ๋ยเป็นอย่างงมาก ขณะนี้การจำหน่ายสละอินโดมีรายได้ดีกว่าการกรีดยางพารากว่าเท่าตัว ในหนึ่งปีมีรายได้จากการจำหน่ายสละอินโดฯ กว่า 2.6 แสนบาท มีรายได้จากการทำสวนยางพารากว่า 1.7 แสนบาท รวมแล้วมีรายได้กว่า 4 แสนบาท

ขณะที่นายสุพัฒน์ เอี้ยวฉาย ผู้ช่วยเลขานุการรัฐมนตรีว่าการกระทรวงเกษตรและสหกรณ์ พร้อมด้วยคณะ ลงพื้นที่เยี่ยมชมแปลงเกษตรกรต้นแบบของนายเสถียร ศิริพันธ์ ที่ประสบความสำเร็จ สามารถมีรายได้เลี้ยงครอบครัวอย่างไม่เดือดร้อน ถึงแม้ว่ายางพาราจะมีราคาตกต่ำก็ตาม พร้อมทั้งให้กำลังใจเกษตรกร

โดยเฉพาะเกษตรกรชาวสวนยางพารา ควรปลูกพืชหรือเลี้ยงสัตว์ร่วมกับการทำสวนยางพารา เพื่อเป็นรายได้เสริม ซึ่งบางชนิดจะมีราคาดีกว่ายางพาราด้วยซ้ำ จึงอยากขอให้มีการปรับเปลี่ยนมาเกษตรผสมผสาน อย่าทำพืชเชิงเดี่ยวเพียงอย่างเดียว
