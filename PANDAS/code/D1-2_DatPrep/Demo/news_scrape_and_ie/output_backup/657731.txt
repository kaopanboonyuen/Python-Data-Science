ชาวบ้าน จ.เชียงใหม่ หันปลูก ‘ผักเชียงดา’ ขายจนประสบความสำเร็จ แปรรูปเป็นผลิตภัณฑ์ครบวงจร  ชี้ เป็นพืชเศรษฐกิจสร้างรายได้เป็นกอบเป็นกำ
ผักเชียงดา นอกจากจะเป็นสุดยอดผักเพื่อสุขภาพแล้ว ยังกลายเป็นพืชเศรษฐกิจสร้างรายได้ให้กับชาวบ้านได้เป็นกอบเป็นกำ อย่างที่หมู่บ้านป่าสักน้อย ต.เชิงดอย อ.ดอยสะเก็ด จ.เชียงใหม่ ที่กลุ่มเกษตรกรหันมาปลูกผักเชียงดากันทั้งหมู่บ้านจนประสบความสำเร็จ ทั้งยังต่อยอดจากผักสดแปรรูปเป็นผลิตภัณฑ์หลากหลายและครบวงจร

นางสาวโสร์ตยา บัวชุม อายุ 42 ปี ผู้ใหญ่บ้านป่าสักน้อย บอกว่า เกษตรกรในหมู่บ้าน 60 หลังคา เกือบทั้งหมดปลูกข้าวเป็นพืชหลัก โดยแต่ละปีในช่วงที่ว่างเว้นขจากการปลูกข้าวจะมีการปลูกพืชเสริมสร้างรายได้ กระทั่ง 3 ปีก่อน ได้รับการส่งเสริมจากศูนย์ส่งเสริมและพัฒนาอาชีพการเกษตรจังหวัดเชียงใหม่

นำผักเชียงดามาปลูกปรากฏว่าปลูกได้ดี ช่วงแรกเก็บยอดผักสดขาย กิโลกรัมละ 50 บาท และตอนกิ่งขายละ 35 บาท ทำให้พบว่าผักเชียงดาเป็นที่ต้องการของตลาด ปลูกเท่าไหร่ก็ไม่พอขาย จนทำให้เพิ่มพื้นที่ปลูกจนปัจจุบันมีอยู่กว่า 5,000 ต้น นอกจากขายผักสดและตอนกิ่งขาย ทางหมู่บ้านยังได้แปรรูปเพื่อพัฒนาสินค้า ทั้ง ชาผักเชียงดาพร้อมชงดื่ม , ขนมโดนัท , ขนมเค้กผักเชียง , สบู่ผักเชียงดา ผสมกับขมิ้นและน้ำผึ้ง ใช้ล้างหน้าที่ช่วยชะล้างสร้างอนุมูลอิสระกับผิวหน้า รวมทั้งข้าวแต๋นจากผักเชียงดา
นอกจากนี้ยังเตรียมสร้างนวัตกรรมใหม่ เป็นสารสกัดเข้มข้นใช้หยดผสมกับน้ำดื่มได้ง่าย และข้าวกล้องเคลือบน้ำผักเชียงดาเป็นทางเลือกใหม่สำหรับคนรักสุขภาพ สำหรับผักเชียงดามีสรรพคุณทางยาและสารอาหารมากมาย ช่วยลดน้ำตาล ช่วยปรับระดับอินซูลินในร่างกายให้สมดุล มีวิตามินซี และ อี สูง ชะลอความชรา ช่วยลดน้ำหนัก ช่วยผ่อนคลายทำให้นอนหลับสบาย ช่วยลดอาการภูมิแพ้ หืดหอบ ลดอาการปอดข้อและโรคเก๊าท์
