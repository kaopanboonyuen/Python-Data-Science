ผู้เชี่ยวชาญการค้าระหว่างประเทศ ชี้  “ทรัมป์”  ประกาศเก็บ ภาษีนำเข้าเหล็ก ,อลูมิเนียมไม่กระทบไทย ห่วงเกิดสงครามการค้า ฉุด เศรษฐกิจโลก

นายพรศิลป์ พัชรินทร์ตนะกุล ผู้เชี่ยวชาญการค้าระหว่างประเทศ เปิดเผยกรณี  ประธานาธิบดี โดนัลด์ ทรัมป์  ของสหรัฐ ประกาศว่า สหรัฐจะเรียกเก็บภาษีนำเข้าเหล็กในอัตรา 25% และอลูมิเนียม 10% ในสัปดาห์หน้า โดยมาตรการดังกล่าวมีเป้าหมายที่จะปกป้องอุตสาหกรรมของสหรัฐ ผลกระทบทางตรงกับประเทศไทยนั้น ส่วนตัวมองว่าไม่มี แต่จะมีผลทางอ้อม เนื่องจากประเทศคู่ค้า ได้แก่ จีน เกาหลี เม็กซิโก ได้รับผลกระทบจากมาตรการดังกล่าว

อย่างไรก็ตาม จากนี้ไปต้องติดตามนโยบายของประธานาธิบดีสหรัฐว่า จะมีการปรับภาษีสินค้าชนิดอื่นอีกหรือไม่ อีกทั้งการที่สหรัฐจะเรียกเก็บภาษีนำเข้าเหล็ก และอลูมิเนียม จะส่งผลให้เกิดสงครามการค้า ทำเศรษฐกิจโลกผันผวน และยังไม่ดีต่อเศรษฐกิจในประเทศเอง ซึ่งสินค้าที่เกี่ยวข้องกับเหล็กจะสูงขึ้น ประชาชนอาจชะลอการใช้จ่าย
