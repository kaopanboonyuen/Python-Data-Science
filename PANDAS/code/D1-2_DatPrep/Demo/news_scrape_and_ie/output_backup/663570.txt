นักวิเคราะห์มอง ดัชนีหุ้นไทยแกว่งตัว 1,715 – 1,730 จุด ชี้ แรงซื้อดักงบและปันผล 2Q18  จะช่วยพยุงดัชนีในจังหวะอ่อนตัวได้
บริษัท หลักทรัพย์ กรุงศรี จำกัด (มหาชน) ระบุบทวิเคราะห์วันนี้ (10 ส.ค.) ว่า แนวโน้มตลาดหุ้นไทยมีมุมมองเป็นกลาง คาดดัชนีแกว่งตัว 1,715 – 1,730 จุด จากราคาน้ำมันดิบที่อ่อนตัวลงตามความกังวล Demand ที่ลดลงจากผลกระทบสงครามการค้าระหว่างสหรัฐ-จีนที่รุนแรงมากขึ้นหลังจีนตอบโต้สหรัฐประกาศเรียกเก็บภาษี 25% สินค้านำเข้าจากสหรัฐวงเงิน 1.6 หมื่นล้านดอลลาร์

นอกจากนี้ยังต้องระวังการปรับน้ำหนักหุ้น A-Shares ของจีนเข้าคำนวณดัชนีในเฟส 2 ของ MSCI ที่จะมีผลสิ้นเดือนส.ค. ซึ่งจะเป็นแรงกดดันต่อทิศทางการลงทุนในช่วงถัดไป อย่างไรก็ตามแรงซื้อดักงบและปันผล 2Q18 รวมถึงแรงหนุนจาก Fund Flow ต่างชาติที่ไหลเข้าต่อเนื่องโดยเป็น Net Buy 9 วันติดต่อกันราว 1.3 หมื่นลบ. จะช่วยพยุงดัชนีในจังหวะอ่อนตัวได้
กลยุทธ์การลงทุนวันนี้ : Selective Buy กลุ่มที่คาดว่างบ 2Q18 เติบโต BANPU, SVI และ EPG กลุ่มอาหาร (CPF, TU) และอิเล็คทรอนิกส์ (HANA, KCE, SVI) ได้อานิสงส์เงินบาทมีแนวโน้มอ่อนค่าซึ่งหนุนต่อผลประกอบการ 3Q18 กลุ่มธนาคาร (BBL, KKP) ได้ประโยชน์จากทิศทางดอกเบี้ยขาขึ้นในครึ่งปีหลัง
