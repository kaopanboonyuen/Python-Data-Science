รมว.พาณิชย์ เผย  “ข้าวกะเพรา-ข้าวมันไก่”  ของไทย ถูกจัดอยู่ในอันดับที่ 15 ของเมนูต่างชาติในครอบครัวชาวญี่ปุ่น ด้าน กระทรวงพาณิชย์เร่งส่งเสริมต่อเนื่อง
นางอภิรดี ตันตราภรณ์ รัฐมนตรีว่าการกระทรวงพาณิชย์  เปิดเผยว่า รายงานจากสำนักงานส่งเสริมการค้าในต่างประเทศ ณ กรุงโตเกียว ประเทศญี่ปุ่น พบว่า แนวโน้มอาหารในครอบครัวญี่ปุ่นประจำปี 2559 มีเมนูอาหารต่างชาติเพิ่มมากขึ้น โดยเน้นการจับจ่ายอย่างมีประสิทธิภาพ และอาหารไทยเมนู ข้าวกะเพรา และ ข้าวมันไก่ ติด 15 อันดับแรก ของเมนูอาหารต่างชาติที่ได้รับความนิยม

ทั้งนี้  กระทรวงพาณิชย์  จะเร่งเผยแพร่ประชาสัมพันธ์อาหารไทยให้เป็นที่รู้จักแพร่หลายมากขึ้นในกลุ่มผู้บริโภคญี่ปุ่นผ่านช่องทางต่างๆ รวมทั้งการเปิดร้านอาหารไทยและการโฆษณาประชาสัมพันธ์ จะส่งผลดีต่ออุตสาหกรรมอาหารของไทยทั้งระบบ ทั้งการส่งออกวัตถุดิบและอาหารแบบกึ่งสำเร็จรูป โดยผู้ประกอบการด้านอาหารกึ่งสำเร็จรูปอาจจำเป็นต้องพัฒนารูปแบบผลิตภัณฑ์ให้มีความสะดวก ง่ายต่อการปรุงและการนำมารับประทาน
อย่างไรก็ตาม ในช่วง 3 เดือนแรกของปีนี้ ประเทศไทยส่งออกสินค้าอาหารไปยังญี่ปุ่นรวมมูลค่า 1,489 ล้านเหรียญสหรัฐฯ ขยายตัวจากช่วงเดียวกันของปีก่อนร้อยละ 13.89
