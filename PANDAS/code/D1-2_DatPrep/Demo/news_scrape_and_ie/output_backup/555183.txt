หนุ่มวัยรุ่นเจ้าของธุรกิจร้านยาง ใช้เวลาว่างจากการทำงาน ใช้พื้นที่ว่างหน้าบ้าน หันมาปลูกผักไฮโดรโปรนิค จำหน่ายสร้างรายได้กว่า 15,000 -20,000 บาทต่อเดือน ก่อนเผยทำไม่ทันเพราะเป็นที่ต้องการของตลาด
วันนี้(24 มี.ค.) นายสุจิต ใจลา วัยรุ่นหนุ่มวัย 24 ปี ชาวบ้านในพื้นที่ตำบลท่าวังทอง อำเภอเมือง จังหวัดพะเยา พาผู้สื่อข่าว MThai เข้าดูผลผลิตผักไฮโดรโปรนิคของเขา ที่กำลังจะได้เก็บเกี่ยวผลผลิตรวมทั้งที่กำลังปลูกไว้ บริเวณหน้าบ้านของเขาเอง หลังจากเขาใช้เวลาว่างจากการทำธุรกิจร้านยางรถยนต์ ทำการศึกษาและปลูกผักไฮโดรโปรนิค จำนวนกว่า 1,500 หลุม จนสามารถให้ผลผลิตและเป็นที่ต้องการของลูกค้า จนไม่สามารถผลิตให้ได้ทันกับความต้องการของตลาด

โดยนายสุจิต เล่าว่า ตนเองประกอบธุรกิจร้านจำหน่ายยางรถยนต์ในตัวเมืองพะเยา และสนใจในเรื่องของผักหรืออาหารที่มีผลดีต่อสุขภาพ จึงได้ทำการศึกษาการปลูกผักไฮโดรโปรนิคเพื่อรับประทานเอง โดยใช้เวลาว่างจากการทำงาน จากนั้นพบว่ามีผู้สนใจเดินทางมาซื้อ ตนเองเลยทำเพิ่มขึ้นจนขณะนี้มีประมาณ 1,500 หลุม
ซึ่งจะมีร้านค้าที่จำหน่ายสเต็ก สลัด เดินทางมาหาซื้อกันอย่างต่อเนื่อง เนื่องจากปัจจุบันมีผู้หันมาสนใจอาหารที่มีผลดีต่อสุขภาพ และผักก็เป็นอาหารอีกชนิดหนึ่งที่มีคนนิยมกินกัน จนไม่สามารถผลิตได้ทันกับความต้องการของตลาด ซึ่งถือว่าเป็นการใช้เวลาว่างที่สามารถสร้างรายได้ให้เป็นอย่างดี โดยเฉลี่ยแล้วในแต่ละเดือนสามารถสร้างรายได้ถึง 15,000-20,000 บาท

