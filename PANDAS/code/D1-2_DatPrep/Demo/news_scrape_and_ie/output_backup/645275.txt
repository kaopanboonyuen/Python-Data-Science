หากพูดถึงร้านก๋วยเตี๋ยว ทุกคนคงนึกถึงร้านธรรมดาทั่วไปที่สามารถรับประทานลิ้มรสความอร่อยได้อย่างเดียว ไม่มีความพิเศษอะไรนอกเหนือจากรสชาติ แต่วันนี้ทีมข่าว MThai จะพาไปรู้จักกับร้านก๋วยเตี๋ยวไอเดียเก๋ “ณ บางแสน” ฉีกแนวร้านก๋วยเตี๋ยวเดิมๆ ที่คุ้นเคย ให้กลายเป็นร้านที่มีความแปลกใหม่ด้วยหม้อไฟที่ไม่เหมือนใคร และมีลูกเล่นให้ได้เพลิดเพลินระหว่างรับประทาน แถมยังสามารถถ่ายรูปอวดลงโซเชียลได้อีกด้วย

‘ญริช ริญชิฎา  หริญาภัธฎ์’ เจ้าของร้าน “ณ บางแสน” เผยถึงจุดเริ่มต้นของร้านว่า ตนขายประกันมา 10 ปีแล้ว มองว่าอยากหาอะไรที่เป็นรายได้อีกทางหนึ่ง ประจวบเหมาะกับมีที่ทำเลดีติดถนน ใกล้แหล่งท่องเที่ยว เวลามีงานเทศกาลสงกรานต์ แข่งรถ สามารถทำรายได้เสริมให้ตนได้ ซึ่งตนเป็นคนชอบรับประทานก๋วยเตี๋ยว ชอบรสชาติที่มีเครื่องเทศสมุนไพร และรสจัดจ้าน จึงคิดสูตรเองให้ได้รสชาติที่อร่อยถูกใจ และเปิดร้านก๋วยเตี๋ยว “ณ บางแสน” ขึ้น
นอกจากนี้ คุณญริช ยังมีไอเดียดีๆ มองว่าร้านธรรมดาทั่วไปซ้ำซากจำเจไม่น่าเรียกลูกค้าได้เท่าร้านที่มีความพิเศษที่ลูกค้าสามารถเช็คอินอวดลงโซเชียลได้ จึงคิดหาลูกเล่นมาใส่ในร้าน อย่างเมนูก๋วยเตี๋ยวที่เป็นเซ็ตหม้อไฟเล็ก,ใหญ่ ให้ลูกค้าได้ซดน้ำร้อนๆ ตลอดเวลาที่รับประทาน

ญริช เผยว่า ปัจจุบันเวลาไปทานข้าวเป็นคนชอบถ่ายรูปก่อนรับประทาน เหมือนกันก๋วยเตี๋ยวถ้าชามแปลกๆ ส่วนใหญ่ก็จะถ่ายรูป กว่าจะได้ทานมันก็จะไม่ร้อนแล้ว ตนเลยคิดว่าถ้าทำใส่หม้อไฟ ลูกค้าจะได้ทานก๋วยเตี๋ยวร้อนๆ เพิ่มความพิเศษน่ารักๆ มีเส้นครบทุกเส้น วางแยก ได้ทานทุกเส้นและร้อนตลอดเวลา ซึ่งตนมั่นใจว่าหม้อไฟของตนเป็นเจ้าแรกที่ชลบุรี

หากมาที่ร้าน “ณ บางแสน” บอกเลยว่าจะได้เจอกับความแปลกใหม่ต่างจากร้านก๋วยเตี๋ยวธรรมดาแน่นอน มีมุมให้ถ่ายรูปลงโซเชียล มีมุมให้นั่งคุยเหมือนคาเฟ่ย่อมๆ ที่สำคัญรสชาติไม่เหมือนใคร ความเข้มข้นของน้ำซุป ความเผ็ดของน้ำพริกคั่วที่ร้านทำเอง เครื่องเน้นๆ ทำชามต่อชาม หม้อไฟต่อหม้อ ปรุงสดก่อนเสิร์ฟตรงถึงมือลูกค้า  โดยเจ้าของร้านย้ำว่าทุกอย่างที่ทำเป็นเพราะชอบและรักเลยใส่ใจในทุกรายละเอียดของร้าน ด้วยเชื่อว่า ถ้าเราใส่ใจเรามีความสุข คนที่ทานก็จะมีความสุขกับสิ่งที่เราทำด้วย
สุดท้าย ญริช ฝากบอกคนที่สนใจอยากแวะเวียนไปอุดหนุนด้วยว่า บางคนมาบางแสนก็อยากทานอาหารทะเล แต่ถ้าอยากเปลี่ยนบรรยากาศมาทานก๋วยเตี๋ยวร้อน ๆ สามารถมาได้ที่นี่ “ณ บางแสน” อยู่ตรงข้ามเยื้อง ๆ กับโรงพักแสนสุข เปิดเวลา 08.30-17.00 สามารถลองมาเช็คอินลิ้มชิมรสดูว่าจะแซ่บแค่ไหน รับรองว่าไม่ผิดหวังแน่นอน  หรือติดตามความเคลื่อนไหวของร้านได้ที่เพจเฟซบุ๊ก “ณ บางแสน”



