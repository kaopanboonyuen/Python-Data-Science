เกษตรกร จ.พะเยา พลิกผืนดินที่เคยปลูกลิ้นจี่ หันมาปลูกทำแปลง ‘สตรอว์เบอร์รี่’ จำหน่ายสร้างรายได้ต่อรอบการปลูกหลายแสนบาท
เมื่อวันนี้ 14 มี.ค. ที่ผ่านมา ผู้สื่อข่าว จ.พะเยา ลงพื้นที่ อ.แม่ใจ จ.พะเยา หลังพบว่ามีลูกค้าจำนวนมากรวมทั้งผู้ที่เดินทางมาท่องเที่ยวบริเวณสวนสตรอว์เบอร์รี่ สิงห์คำ ในพื้นที่ ต.ห้วยเจริญราษฎร์ อ.แม่ใจ จ.พะเยา พากันเข้าซื้อผลผลิตสตรอว์เบอร์รี่ ของสวนฯสิงห์คำ เพื่อนำไปรับประทานอย่างต่อเนื่อง

ภายหลังสวนสตรอว์เบอร์รี่แห่งนี้ ได้ทำการพลิกฟื้นพื้นที่เคยปลูกลิ้นจี่ หันมาปลูกสตรอว์เบอร์รี่จำหน่าย รวมทั้งจัดสวนให้เป็นแหล่งท่องเที่ยว จึงทำให้ผู้ที่เดินทางผ่านเส้นทางสายนี้ต่างเข้าเที่ยวชมและเลือกซื้อผลผลิตอย่างต่อเนื่อง จนสามารถสร้างรายได้ต่อรอบการผลิตนับหลายแสนบาท
โดยนางจักรศิ เมืองมา เกษตรกรระบุว่า ที่ผ่านมาพื้นที่ตรงนี้เคยเป็นสวนลิ้นจี่ แต่เจ้าของที่ได้ตัดต้นลิ้นจี่ออก ตนเองจึงได้มาขอเช่าพื้นที่ปีละ 2 หมื่นบาทและทำการปลูกสตรอว์เบอร์รี่ ในเดือนตุลาคม และสามารถเก็บผลผลิตได้ในช่วงปลายเดือนมกราคม ผลผลิตจำหน่ายได้ต่อวัน 1-2 หมื่นบาท ซึ่งจำหน่ายในราคากิโลกรัมละ 250 บาท ลูกค้าสามารถเดินเก็บเองแล้วแต่ชอบขนาดไหนก็สามารถเดินเก็บได้ แต่ในช่วงนี้อากาศเริ่มเข้าสู่ฤดูร้อนทำให้ผลผลิตออกไม่มากเท่าที่ควร แต่ก็ยังสามารถจำหน่ายได้อย่างต่อเนื่อง โดยจำหน่ายในราคาเริ่มต้นที่ 100-130-150-250 บาทต่อกิโลกรัม ซึ่งก็มีลูกค้าเดินทางมาซื้อที่สวนอย่างต่อเนื่อง รวมทั้งจุดนำออกไปจำหน่ายในจุดต่างๆ ใน จ.พะเยา ด้วย


