กาแฟไข่ลวกตลาดสดชัยนาท 40 ปี สำหรับคนตื่นเช้า เสิร์ฟเมนูเด็ดกาแฟร้อนๆ พร้อมไข่ลวกสุกพอดีไม่ดิบไม่คาว
วันนี้(7 มิ.ย. 60) ที่ตลาดสดภาษีซุง ในตัวเมืองชัยนาท มีแหล่งพบปะของคนตื่นเช้าอยู่แห่งหนึ่งที่คนทั่วไปเรียกว่าสภากาแฟ เพราะที่นี่คือร้านกาแฟ-ไข่ลวก เจ้าเก่าแก่ของเมืองชัยนาท ที่ในวันนี้เจ้าของรุ่นที่ 2 คือคุณพันธ์ศักดิ์ ม่วงทอง หนุ่มชัยนาทอายุ 40 ปี ที่ในแต่ละวันจะมีลูกค้าขาประจำ ทั้งคนทำงานและพ่อบ้านทั่วไป มานั่งจิบกาแฟร้อน ตั้งแต่เปิดร้านเวลา 04.00 น. พูดคุยสัพเพเหระวิจารณ์เหตุการณ์ความเป็นไปในชุมชนและบ้านเมือง
นอกจากที่นี่จะมีกาแฟร้อน เมนูเอกของคอกาแฟแล้ว ยังมีของรับประทานเคียงกันอย่างขาดไม่ได้ ที่ถือว่าเป็นเมนูขึ้นชื่อของร้านอีกอย่างก็คือ”ไข่ลวก” ซึ่งไข่ลวกที่นี่มีทีเด็ดเรื่องของความสุกพอดีไม่ดิบจนคาว และไม่สุกเกินจนกระด้าง ทำให้ลูกค้าส่วนใหญ่ที่มานั่งสภากาแฟแห่งนี้จะต้องสั่งรับประทานเคียงกันเสมอ

คุณพันธ์ศักดิ์ เล่าให้เราฟังว่า ได้สืบทอดกิจการจากรุ่นคุณแม่ ซึ่งนับถึงวันนี้ก็ขึ้นปีที่ 45 แล้ว โดยทีเด็ดเคล็ดลับที่คุณแม่ถ่ายทอดให้มาก็คือ กาแฟต้องเป็นกาแฟบดคัดเกรดอย่างดี น้ำที่ใช้ชงกาแฟต้องร้อนกำลังดี ไม่เดือดจนพล่านหรือไม่ใช่เพียงแค่อุ่นๆ ซึ่งจะทำให้กลิ่นหอมกรุ่น อันเป็นเสน่ห์ของกาแฟขาดหายไป รวมทั้งนมและน้ำตาลต้องคัดอย่างดีไม่เปลี่ยนหรือลองของ ลองยี่ห้อต่างๆไปเรื่อยๆ เพราะจะทำให้รสชาติไม่คงที่ ส่วนไข่ลวก ข้อสำคัญคือไข่ต้องใหม่สดทุกวัน
ดังนั้นการสั่งไข่สดจากร้านประจำจึงเป็นเรื่องสำคัญ เพื่อให้ได้ไข่สดที่ใหม่เสมอจึงจะได้ไข่ลวกที่อร่อยกลมกล่อม น้ำที่ใช้ลวกก็ต้องได้อุณหภูมิพอเหมาะ โดยเคล็ดลับการลวกไข่ที่คุณแม่ถ่ายทอดให้คุณพันธ์ศักดิ์ก็คือ การลวก 3 น้ำ น้ำละ 3 นาทีโดยประมาณ ซึ่งต้องอาศัยความชำนาญในการปรับลดเพิ่มเวลาในการลวกด้วย จึงจะได้ไข่ลวกสมบูรณ์แบบ ที่ลูกค้ารับประทานแล้วติดใจ
หากพูดถึงรายได้แล้วคุณพันธ์ศักดิ์กระซิบว่า ก็สามารถเลี้ยงครอบครัวได้สบาย ผ่อนรถ มีเงินเก็บ มีชีวิตมั่นคงไม่น้อยหน้าอาชีพอื่นๆ เลยทีเดียว ซึ่งร้านกาแฟ-ไข่ลวกคุณพันธ์ศักดิ์ จะเปิดขายทุกวันตั้งแต่เวลา 04.00-09.00น.โดยประมาณ ส่วนราคากาแฟร้อนก็เริ่มต้นเพียงแก้วละ 10 บาท ไข่ลวกฟองละ 8 บาทเท่านั้น

