ธนาคารออมสิน พร้อมแจกบัตรสวัสดิการแห่งรัฐ 21 กันยายนนี้ มั่นใจไม่มีปัญหาในการกระจายบัตร
นายชาติชาย พยุหนาวีชัย  ผู้อำนวยการธนาคารออมสิน เปิดเผยถึงความคืบหน้าในการแจกบัตรสวัสดิการแห่งรัฐ ว่า ธนาคารมีความพร้อมที่จะแจกบัตรสวัสดิการแห่งรัฐได้ในวันที่ 21 กันยายนนี้ โดยขณะนี้กรมบัญชีกลางได้ทยอยส่งมอบบัตรให้กับธนาคารต่างๆ รวมทั้งธนาคารออมสินแล้ว
ทั้งนี้ ธนาคารออมสินมีสาขาที่พร้อมรองรับการแจกบัตรกว่า 1,070 สาขาทั่วประเทศ ซึ่งผู้มีสิทธิ์ที่ได้รับบัตรกับธนาคารออมสินมีอยู่ประมาน 3.4-3.5 ล้านราย จากผู้ลงทะเบียนทั้งสิ้น 3.7 ล้านราย ซึ่งการรับบัตรนั้นสามารถทำได้เพียงนำบัตรประจำตัวประชาชนมาแสดงเท่านั้น โดยมั่นใจว่าการแจกบัตรจะไม่มีปัญหา เพราะไม่ได้มีขั้นตอนที่ซับซ้อนเช่นตอนลงทะเบียน
