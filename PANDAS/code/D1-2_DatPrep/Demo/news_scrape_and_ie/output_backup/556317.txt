นกแอร์  แจงปม ถูกโวยไล่ผู้โดยสารลงจากเครื่อง เหตุน้ำในหูไม่เท่ากัน ชี้ ทำตามมาตรฐานความปลอดภัย
จากกรณีที่  พล.ต.ต. ชูรัตน์ ปานเหง้า รอง ผบช.ภ.5  ได้แถลงข่าวประณามสายการบินนกแอร์ เหตุไล่  นางยศวดี ปานเหง้า  อายุ 54 ปี ภรรยาของตนเอง ลงจากเครื่องบินเนื่องจากมีอาการน้ำในหูไม่เท่ากัน และไม่มีการคืนเงินชดเชยแต่อย่างใด ทั้งนี้ นางยศวดีได้เข้ารักษาตัวที่โรงพยาบาลศิริราช ที่กรุงเทพ เนื่องจากน้ำในหูไม่เท่ากัน จึงทำการรักษาตัวที่โรงพยาบาล 2 วันจนหายดีแพทย์ก็ให้ยากลับมาทานที่บ้าน จึงได้ทำการซื้อตั๋วสายการบินดอนเมือง-อุดรธานีของสายการบินดังกล่าว เที่ยวบินที่ DD 9202 ออกเดินทาง 10.00 น. เลขที่นั่ง 41 C ในราคา 1,450 บาท

ล่าสุด ฝ่ายสื่อสารองค์กรสายการบินนกแอร์ ชี้แจงถึงกรณีที่มีผู้โดยสารรายหนึ่งออกมาระบุว่าถูกไล่ลงจากเที่ยวบิน DD9202 เส้นทางบินดอนเมือง-อุดรธานี ซึ่งมีกำหนดออกเดินทางจากดอนเมืองเวลา 10.00 น. วันที่ 30 มี.ค. ว่า ก่อนเที่ยวบินดังกล่าวจะขึ้นบินจากสนามบินดอนเมือง มีผู้โดยสารหญิงรายหนึ่งซึ่งเดินทางมาคนเดียว เดินทางขึ้นมานั่งบริเวณที่นั่งผู้โดยสาร และแจ้งกับลูกเรือว่าจะขอใช้บริการวีลแชร์เมื่อเดินทางไปถึงยังปลายทางคือสนามบินอุดรธานี โดยให้เหตุผลว่าไม่ค่อยสบาย เนื่องจากเป็นโรคน้ำในหูไม่เท่ากัน

ลูกเรือได้ปฏิบัติตามหลักมาตรฐานความปลอดภัยด้านการบิน ด้วยการขอดูใบรับรองแพทย์ที่เซ็นอนุญาตให้เดินทางบนเครื่องบิน เนื่องจากโรคดังกล่าวเป็นโรคที่อันตรายต่อการโดยสารเครื่องบิน เนื่องจากภายในห้องโดยสารจะมีการปรับเปลี่ยนความดันเมื่อทำการบินในระยะที่สูงขึ้น ซึ่งอาจจะกระทบต่อความปลอดภัยของผู้โดยสารเอง ซึ่งผู้โดยสารแจ้งกับลูกเรือว่าไม่มีใบรับรองแพทย์
จากนั้นลูกเรือได้ขอให้ผู้โดยสารทำการลงชื่อในเอกสารรับรองความปลอดภัยของตนเองตามแบบฟอร์มของสายการบิน กรณีที่ผู้โดยสารประสงค์จะเดินทางแต่ไม่มีใบยินยอมการเดินทางจากแพทย์ แต่ผู้โดยสารคนดังล่าวไม่ยอมลงชื่อ โดยไม่ได้บอกเหตุผลของการไม่ยอมลงชื่อ ทำให้นักบินตัดสินใจขอให้ผู้โดยสารคนดังกล่าวงดการเดินทางกลับเที่ยวบินดังกล่าว เพราะเกรงว่าจะเกิดความไม่ปลอดภัยกับผู้โดยสาร
