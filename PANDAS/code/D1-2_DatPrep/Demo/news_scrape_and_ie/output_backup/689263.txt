นายธัชพล กาญจนกูล ผู้ว่าการการเคหะแห่งชาติ กล่าวว่า ภายหลังจากคณะรัฐมนตรีมีมติเมื่อวันที่ 20 พฤศจิกายน 2561 เห็นชอบให้ธนาคารอาคารสงเคราะห์ (ธอส.) ดำเนิน “โครงการบ้านล้านหลัง” ภายใต้กรอบวงเงินรวม 60,000 ล้านบาท เพื่อช่วยเหลือประชาชนได้มีที่อยู่อาศัยเป็นของตนเอง มุ่งเน้นกลุ่มผู้มีรายได้น้อย กลุ่มคนวัยทำงานหรือผู้ที่กำลังเริ่มต้นสร้างครอบครัว และกลุ่มผู้สูงอายุ โดยการเคหะแห่งชาติพร้อมตอบสนองนโยบายของรัฐบาล เตรียมนำโครงการที่อยู่อาศัยในพื้นที่กรุงเทพฯ ปริมณฑล และภูมิภาค รวม 141 โครงการ 10,070 หน่วย เข้าร่วมโครงการบ้านล้านหลังของ ธอส.
ขณะที่ผู้ว่าการการเคหะแห่งชาติ กล่าวต่อไปว่า โครงการบ้านล้านหลังของ ธอส. มีทั้งบ้านเดี่ยว 2 ชั้น บ้านแฝด 2 ชั้น ทาวน์เฮ้าส์ 2 ชั้น และอาคารชุดสูง 3-5 ชั้น ราคาขายเริ่มต้นตั้งแต่ 374,000 บาทขึ้นไป โดยมีทำเลที่น่าสนใจในพื้นที่กรุงเทพฯ และปริมณฑล เช่น ร่มเกล้า รามอินทรา (คู้บอน) นครชัยศรี (ท่าตำหนัก) นนทบุรี (วัดกู้ 2) ปทุมธานี (ลาดหลุมแก้ว2) ตลาดไท(เทพกุญชร 34) สมุทรปราการ (เทพารักษ์ 3) เมืองใหม่บางพลี สมุทรสาคร (กระทุ่มแบน 2) เป็นต้น
ทั้งนี้มีการเปิดเผยถึงทำเลของโครงการ ที่น่าสนใจในจังหวัดต่างๆ เช่น สมุทรสงคราม (แม่กลอง) สระบุรี (หนองน้ำไข่) พิษณุโลก (บึงพระ1) ฉะเชิงเทรา (ลาดขวาง) ชลบุรี (นาจอมเทียน และนาเกลือ) ระยอง (บ้านฉาง 3) นครราชสีมา (โชคชัย) เชียงใหม่ (ป่าตัน) เชียงใหม่ (สันป่าตอง) ภูเก็ต (ถลาง) สงขลา (หาดใหญ่ – ลพบุรีราเมศวร์) และบุรีรัมย์ (อิสาณ 2) เป็นต้น
อย่างไรก็ตาม ธอส.จะเริ่มปล่อยกู้ หรือ Kick Off ในโครงการ ‘บ้านล้านหลัง’ ในเดือนธันวาคม 2561 ซึ่งผู้สนใจสามารถจองสิทธิสินเชื่อเพื่อเลือกซื้อโครงการที่อยู่อาศัยของการเคหะแห่งชาติที่พร้อมเข้าอยู่อาศัยภายในไตรมาสที่ 2 ของปี 2562 และติดตามได้แบบบ้าน จากแค็ตตาล็อกในเว็บไซต์ www.ghbmillionhome.com ของ ธอส. ได้ตั้งแต่บัดนี้เป็นต้นไป
