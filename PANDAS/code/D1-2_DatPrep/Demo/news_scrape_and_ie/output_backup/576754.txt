ชาวสวนยางในพื้นที่ภาคใต้ ร้องรัฐใช้ ม. 44 แก้ปัญหาราคา  ยางพารา  ตกต่ำ พร้อมเรียกร้องให้ DSI ตรวจสอบตลาดซื้อขาย  ยางพารา  ล่วงหน้ามีการบิดเบือนราคาหรือไม่
เมื่อวานนี้ ( 13 ก.ค.) ที่บริเวณหน้าศาลากลางจังหวัดสงขลา ตัวแทนชาวสวนยางพาราในจังหวัดสงขลา สุราษฎร์ธานี พัทลุง สตูล และ ปัตตานี ได้รวมตัวกันเพื่อขอให้รัฐบาลเร่งเข้ามาแก้ปัญหาราคายางตกต่ำ ท่ามกลางการตรึงกำลังอย่างเข้มงวดของทหาร ตำรวจ และเจ้าหน้าที่ฝ่ายปกครอง ก่อนจะยื่นข้อเสนอไปยังรัฐบาล ผ่านตัวแทนสภานิติบัญญัติแห่งชาติ หรือ สนช. ที่มาหารือร่วมกับกลุ่มเกษตรกร

โดยสมาพันธ์เกษตรกรจังหวัดสงขลา เรียกร้องให้กรมสอบสวนคดีพิเศษ หรือ ดีเอสไอ ตรวจสอบตลาดซื้อขายยางพารา ล่วงหน้าในประเทศ ว่ามีการบิดเบือนตลาดหรือไม่ และให้ตัวแทนสมาพันธ์ฯ ร่วมเป็นสักขีพยานในการตรวจสอบสต๊อกยางฯทั้งหมด เพราะกังวลว่าจะมีการนำยางฯ กลับมาขายใหม่ ซึ่งจะเป็นการซ้ำเติมราคายางฯ ในตลาด และเห็นว่า รัฐบาลควรใช้มาตรา 44 ในการเข้ามาประกันราคายางฯ ไม่ให้ต่ำกว่ากิโลกรัมละ 70 บาท รวมถึงเพิ่มปริมาณการใช้ยางฯ ในประเทศ
ขณะที่แกนนำสมาพันธ์เกษตรกรชาวสวนยางจังหวัดสงขลา ยืนยันว่า การรวมตัวของเกษตรกรไม่มีการเมืองอยู่เบื้องหลัง แต่ชาวบ้านเดือนร้อนจึงจำเป็นต้องออกมาเคลื่อนไหว และหากรัฐยังนิ่งเฉยจะหารือเพื่อยกระดับการเคลื่อนไหวต่อไป
