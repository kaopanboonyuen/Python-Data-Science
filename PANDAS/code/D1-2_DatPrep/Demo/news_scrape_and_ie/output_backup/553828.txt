3 ผู้บริหารหลัก บมจ.เนชั่น มัลติมีเดีย กรุ๊ป ประกาศลาออกจากบริษัท เปิดทางให้กลุ่มทุนใหม่ที่จะเข้ามาถือหุ้นบริษัทรวมทั้งการบริหารงานในอนาคต
วานนี้ (15 มี.ค.) มีการเรียกประชุมคณะบริหารและพนักงานของ บมจ.เนชั่น มัลติมีเดีย กรุ๊ป โดยเนื้อหาในการประชุมส่วนใหญ่จะเน้นถึงทิศทางการทำงานของกรุ๊ป รวมทั้งการเปลี่ยนแปลง ซึ่งในระหว่างการประชุม 3 ผู้บริหารหลัก คือ 1. นายอดิศักดิ์ ลิมปรุ่งพัฒนากิจ ซึ่งดูแลทีวีเป็นหลัก 2. นายพนา จันทรวิโรจน์ ซึ่งดูแลเดอะเนชั่น การขายโฆษณา และงานออร์แกไนเซอร์เป็นหลัก และ 3. นางสาวดวงกมล โชตะนา ที่ดูแลหนังสือพิมพ์กรุงเทพธุรกิจ เป็นหลัก ได้ประกาศลาออกจากบริษัท

ทั้งนี้ผู้บริหารทั้งสามราย ยังคงถือหุ้นบริษัทจำนวนหนึ่งด้วย และมีการประกาศที่จะเปิดทางให้กลุ่มทุนใหม่ที่จะเข้ามาถือหุ้นบริษัทรวมทั้งการบริหารงานในอนาคตโดยมีกระแสข่าวว่ากลุ่มทุนกลุ่มหนึ่งที่คาดว่ามีการเจรจา หรือสนใจเข้ามาถือหุ้น คือ กลุ่มของนายคีรี กาญจนพาสน์ ซึ่งการที่ต้องการทุนใหม่เข้ามา เพื่อที่จะมาคานอำนาจกับกลุ่มผู้ถือหุ้นใหม่ที่เพิ่งเข้ามาถือก่อนหน้านี้ และเกิดปัญหาทางด้านทุนและการบริหารงาน จนถึงขั้นต้องเป็นคดีความเมื่อไม่นานมานี้ แต่ยังไม่เป็นที่แน่ชัดแต่อย่างใด
ช่วงต้นปี 2560 เนชั่นกรุ๊ป ได้ประกาศแผนลดต้นทุนด้วยการทำเออร์ลีรีไทร์ ซึ่งงวดแรกนี้ตั้งเป้าหมายไว้ที่จะให้มีพนักงานเข้าร่วมโครงการสมัครใจลาออกประมณ 480 – 500 คน แต่ปรากฏว่า มีเพียง 200 กว่าคนเท่านั้น ที่เข้าโครงการและรับเงินชดเชย มีผลตั้งแต่สิ้นเดือนกุมภาพันธ์ที่ผ่านมา และล่าสุด มีข่าวว่า จะมีล็อตที่สองอีกที่จะเข้าโครงการ และมีผลกลางเดือนหรือปลายเดือนมีนาคมนี้

อ่านข่าวฉบับเต็มได้ที่นี่  manager.co.th
