ผอ.ดอนเมือง แจงกรณีมีการแชร์ภาพน้ำท่วมรันเวย์  สนามบิน  เผยเจ้าหน้าที่ระบายน้ำออกจากรันเวย์เรียบร้อยแล้ว หลังฝนตกน้ำท่วมขังช่วงเช้า ดีเลย์ 2 เที่ยวบิน
นายเพ็ชร ชั้นเจริญ ผู้อำนวยการท่าอากาศยานดอนเมือง  เปิดเผยถึงกรณีที่สื่อโซเชียลมีเดียแชร์ภาพน้ำท่วมบริเวณรันเวย์สนามบินดอนเมือง ว่า ล่าสุดยืนยันขณะนี้สถานการณ์ภายในรันเวย์ยังเป็นปกติไม่มีน้ำท่วมขัง ซึ่งผู้โดยสารสามารถเช็คอินการเดินทางได้ตามปกติ และยังไม่ได้รับรายงานการเลื่อนเที่ยวบินของแต่ละสายการบิน
ทั้งนี้ในช่วงเช้ามีปริมาณฝนมากได้ส่งผลกระทบเพียง 2 เที่ยว คือ สายการบินไทยไลออนแอร์เที่ยวบิน SL 706 เส้นทางกรุงเทพ ดอนเมือง-หาดใหญ่ ตามตารางเวลา 09.30 น. ดีเลย์ไปประมาณเวลา 11.00 น. และเที่ยวบิน SL 805 เส้นทางกรุงเทพ ดอนเมือง-เชียงใหม่ ตามตารางบินเวลา 10.30 น. ดีเลย์ 30 นาที แต่ขณะนี้สามารถเดินทางได้ตามปกติ
โดยทางสนามบินดอนเมืองได้ใช้เวลาทำการระบายน้ำออกจากพื้นที่ประมาณ 15-20 นาที ในพื้นที่โซนทิศเหนือและทิศใต้ของสนามบิน ซึ่งเป็นพื้นที่ต่ำกว่า 1 เมตร แต่ในส่วนของรันย์เวย์ยังสามารถทำการบินขึ้น-ลงได้ตามปกติ ซึ่งทางดอนเมืองได้มีมาตรการรองรับอยู่แล้ว พร้อมกับประสานขอความร่วมมือจากกรมทางหลวงสำนักงานเขตน้ำดอนเมืองในการระบายน้ำออกจากพื้นที่ เพื่อไม่ให้กระทบต่อการจราจรถนนวิภาวดี และได้เตรียมพร้อมในส่วนของเครื่องสูบน้ำอย่างต่อเนื่องอย่างไรก็ตาม ขอให้ผู้โดยสารควรตรวจสอบกับสายการบินโดยตรง และควรเผื่อเวลาในการเดินทาง
