หุ้นไทย  เปิดบวก 5.74 จุด เพิ่มขึ้น 334 หลักทรัพย์ นักวิเคราะห์ แนะทยอยซื้อ คาดฟันด์โฟลว์พร้อมพลิกซื้อสุทธิ แรงหนุนของเงินบาทแข็งค่า
บรรยากาศการลงทุนในตลาดหุ้นไทยเช้าวันนี้ (3 พ.ย.) เปิดทำการเมื่อเวลา 10.00 น. ดัชนีปรับตัวเพิ่มขึ้น 5.74 จุด แตะที่ระดับ 1,707.67 จุด ด้วยมูลค่าการซื้อขาย 2,185.05 ล้านบาท โดยหลักทรัพย์เพิ่มขึ้น 334 หลักทรัพย์ ลดลง 228 หลักทรัพย์ ไม่เปลี่ยนแปลง 319 หลักทรัพย์
นักวิเคราะห์ บล.เคจีไอ คาด SET วันศุกร์ผันผวนและมีโอกาสลงต่อ แนะนำให้ทยอยซื้อหุ้น คาดฟันด์โฟลว์ออกอีกไม่มากและพร้อมพลิกมาซื้อสุทธิอีกครั้ง ด้วยแรงหนุนของเงินบาทแข็งค่า ขณะที่ปัจจัยพื้นฐานในประเทศที่แข็งแกร่งต่อเนื่องถึงปี 2561 ขณะเช้านี้ค่าเงินบาทแข็งต่อสู่ระดับ 33.06 /ดอลล่าร์ฯ หลังค่าเงินดอลล่าร์ฯ และบอนด์ยิลด์สหรัฐฯ ลดลง ตามข่าวสำคัญ คือ 1 ปธน. สหรัฐฯ ประกาศเลือกนายเจโรม พาวเวลล์ เป็นประธานเฟดคนใหม่
โดยคาดว่าน่าจะมีความต่อเนื่องของนโยบายจากคนปัจจุบัน และ 2. สหรัฐฯ ประกาศปรับแผนลดภาษีเล็กน้อย เสนอลดภาษีนิติบุคคลเหลือ 20% ซึ่งทั้งสองข่าวนี้น่าจะกดดันค่าเงินดอลล่าร์ฯ หนุนเงินบาทและฟันด์โฟลว์ในระยะถัดไป ทั้งนี้การปรับพอร์ตของนักลงทุนต่างชาติในช่วงนี้ ส่งผลให้ยอดสะสมของต่างชาติตั้งแต่ต้นปี 2560 กลับมาเป็นลบอีกครั้งแล้วเมื่อวานนี้ ซึ่งสวนทางกับพื้นฐานเศรษฐกิจไทยที่ดีขึ้นเป็นลำดับ จึงมองว่าต่างชาติจะกลับมาสู่ตลาดหุ้นไทยอีกครั้งในเร็วๆ นี้
