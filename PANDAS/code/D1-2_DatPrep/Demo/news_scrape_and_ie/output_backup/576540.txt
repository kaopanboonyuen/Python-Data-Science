จันทบุรีเปิดจุดรับฝากขายมังคุดของเกษตรกร หวังแก้ราคาตกต่ำ เตรียมกระจายผลผลิตไปสู่ผู้บริโภคในราคายุติธรรม
ที่ห้องประชุมศาลากลางจังหวัดจันทบุรี นายวิทูรัช ศรีนาม ผู้ว่าราชการจังหวัดจันทบุรี เป็นประธานในการประชุมแก้ไขปัญหาราคามังคุดตกต่ำ โดยมีหัวหน้าส่วนราชการที่เกี่ยวข้องร่วมในการประชุม ซึ่งในที่ประชุมมีมติให้จังหวัดจันทบุรี เปิดจุดรับฝากขายมังคุดของเกษตรกร ในราคารับฝากที่กิโลกรัมละ 15 บาท โดยจะรับฝากขายเฉพาะมังคุดดำคละรวม ที่ขอให้เกษตรกรคัดมังคุดแตก มังคุดตก และมังคุดดอกออก ใน 3 จุดรับฝากขาย ดังนี้
1.เทศบาลพลับพลานารายณ์ 2.อบต.ตรองนอง อ.ขลุง และ 3.หน้าที่ว่าการอำเภอเขาคิชฌกูฏ ซึ่งขอเกษตรกรที่สนใจเข้าร่วมนำมังคุดไปฝากขายเตรียมบัตรประชาชนไปด้วย และช่วงนี้ขอให้เกษตรกรชะลอการเก็บมังคุดเขียว มังคุดสายเลือดออกไปก่อน เพื่อช่วยบรรเทาสถานการณ์ราคามังคุดตกต่ำ
พร้อมกันนี้ จังหวัดจันทบุรี ยังได้ขอความร่วมมือไปยังบริษัทประชารัฐรักสามัคคี และหอการค้าจังหวัดจันทบุรี ที่จะนำคาราวานมังคุดของจังหวัดจันทบุรีไปจำหน่ายปลีกในกรุงเทพมหานคร ซึ่งเกษตรกรที่สนใจสามารถนำมังคุดไปฝากขาย หรือติดต่อผ่านหมายเลขโทรศัพท์ 098 3987961 หรือที่หอการค้าจังหวัดจันทบุรี
นอกจากนี้ จังหวัดจันทบุรี ยังได้ประสานสหกรณ์ในจันทบุรี เปิดรับซื้อมังคุดในทุกเกรดของเกษตรกรที่ไม่ใช่สมาชิกใน 3 จุด ประกอบด้วย 1.สหกรณ์การเกษตรมะขาม 2.สหกรณ์การเกษตร ขลุง และ 3.สหกรณ์การเกษตรเขาคิชฌกูฏ จำกัด ในราคาตลาดที่เกษตรกรพอใจ และทางชมรมบีชคลับ จังหวัดจันทบุรี ยังเปิดรับซื้อมังคุดกากของเกษตรกรในราคากิโลกรัมละ 18 บาท ที่จุดผ่านแดนถาวรบ้านผักกาดอีกด้วย


ที่มา  INN
