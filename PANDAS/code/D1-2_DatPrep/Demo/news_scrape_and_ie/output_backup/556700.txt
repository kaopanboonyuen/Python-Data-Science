ประชาชนหลายจังหลัด ทยอยลงทะเบียน  ผู้มีรายได้น้อย  รับสวัสดิการแห่งรัฐวันแรกคึกคัก ทั้งธนาคารออมสินและธ.ก.ส.
บรรยากาศวันแรกของการรับขึ้นทะเบียนผู้มีรายได้น้อยเพื่อรับสวัสดิการแห่งรัฐประจำปี 2560 ตามนโยบายรัฐบาลที่จังหวัดเชียงใหม่คึกคัก โดยเฉพาะธนาคารออมสินและ ธ.ก.ส. สาขาต่างๆ ชาวบ้านใกล้เคียงพื้นที่ ต.ช้างเผือก และ ต.สุเทพ ทยอยมาต่อคิวลงทะเบียนแต่เช้าหลายร้อยคน ทั้งนี้ ประชาชน เปิดเผยว่า แม้จะยังไม่ทราบว่าจะได้รับการช่วยเหลืออย่างไรบ้างแต่จะขอรับสิทธิ์ไว้ก่อน ส่วนมากเป็นรายเดิมที่เคยขึ้นทะบียนเมื่อครั้งก่อน และบางรายก็เป็นรายใหม่ โดยนอกจากรับลงทะเบียนแล้วยังให้คำปรึกษาด้วย เช่น ปัญหาหนี้นอกระบบ

ขณะที่ จังหวัดหนองคาย ประชาชนเดินทางมากรอกข้อมูลเพื่อร่วมลงทะเบียนผู้มีรายได้น้อยในรอบที่ 2 กันอย่างเนืองแน่น โดยธนาคารเพื่อการเกษตรและสหกรณ์การเกษตร ได้ทำการจัดหน่วยเคลื่อนที่เพื่อรับลงทะเบียน ซึ่งในวันนี้รับลงทะเบียนภายในเขตเทศบาลเมืองหนองคาย โดย ธกส. หนองคายได้วางแผนการรับลงทะเบียนผู้มีรายได้น้อยแบบเข้าตัวถึงประชาชน ซึ่งมีกำหนดการในการลงพื้นที่ไปยังหมู่บ้านต่างๆ เพื่ออำนวยความสะดวกให้แก่ประชาชน ทั้งนี้ ในระหว่างวันที่ 3-4 เมษายน นี้ มีเป้าหมายพื้นที่เป็นตำบลมีชัย ตำบลในเมือง และตำบลหนองกอมเกาะ ทุกหมู่บ้าน และในพื้นที่อื่นๆ ในทุกอำเภอตามลำดับ
ส่วน จังหวัดภูเก็ต ที่ศาลาประชาคม อ.เมือง จ.ภูเก็ต  นายธีระ อนันตะเสรีวิทยา รองผู้ว่าราชการจังหวัดภูเก็ต  พร้อมด้วย  นางลัดดา พุทธชาติ คลังจังหวัดภูเก็ต  ร่วมตรวจเยี่ยมให้กำลังใจเจ้าหน้าที่ธนาคาร และประชาชนที่เดินทางมายื่นเอกสารลงทะเบียนผู้มีรายได้น้อยรอบ 2 ตามโครงการลงทะเบียนเพื่อสวัสดิการแห่งรัฐ ทั้งนี้พบว่า ประชาชนมีความตื่นตัวเดินทางมาลงทะเบียนกันอย่างคับคั่ง ซึ่งทางจังหวัดได้มีการบูรณาการร่วมกับเจ้าหน้าที่ธนาคาร ในการลงพื้นที่ทั้ง 3 อำเภอ ของ จ.ภูเก็ต คือที่ อ.เมือง อ.กะทู้ และ อ.ถลาง เพื่อทำการเปิดรับลงทะเบียนแก่ประชาชนในพื้นที่โดยตรง เพื่อเป็นการลดปริมาณประชาชนที่ลงทะเบียนจากหน่วยธนาคาร
คึกคัก!  ออมสิน  เปิดให้ประชาชนลงทะเบียนผู้มีรายได้น้อยรอบ 2 วันแรก โดยคิวแรกมาถึงตั้งแต่ 07.00 น.
บรรยากาศการลงทะเบียนเพื่อรับสวัสดิการแห่งรัฐ หรือการลงทะเบียนผู้มีรายได้น้อยรอบใหม่วันแรก ที่ธนาคารออมสิน สำนักงานใหญ่ล่าสุด ประชาชนที่มีบัญชีกับทางธนาคารออมสินได้ทยอยเดินทางมาเข้าคิวรอลงทะเบียนกับทางเจ้าหน้าที่เป็นจำนวนมากตั้งแต่ช่วงเช้าที่ผ่าน ขณะที่ทางธนาคารออมสิน ได้เตรียมความพร้อมของสถานที่และแจกแบบฟร์อมการลงทะเบียนพร้อมกับอธิบายหลักฐานสำคัญที่ต้องเตรียม และใช้ในการกรอกแบบฟร์อม

ทั้งนี้  นายวสันต์ เล็กประเสริฐ  อายุ 69 ปี เป็นประชาชนรายแรกที่มารอลงทะเบียนตั้งแต่ช่วงเวลา 7 โมงเช้า โดยได้เปิดเผยว่า เดินทางมาลงทะเบียนครั้งนี้เป็นครั้งแรก เนื่องจากมีเพื่อนบ้านได้แนะนำให้มาลงทะเบียนเพื่อขอรับสวัสดิการสนับสนุน ค่าน้ำ ค่าไฟ ซึ่งในวันนี้ ได้เตรียมเอกสารและกรอกแบบฟอร์มมาเรียบร้อยแล้ว พร้อมที่จะยื่นลงทะเบียนต่อเจ้าหน้าที่ เพราะได้ศึกษารายละเอียดจากข่าวและเตรียมความพร้อมเพื่อไม่ให้เสียเวลา
ทั้งนี้ สำหรับผู้ที่มีสิทธิ์ทุกคนจะต้องไปลงทะเบียนใหม่ทุกราย ทั้งรายเดิมที่เคยลงทะเบียนแล้วและรายใหม่ที่ยังไม่เคยลงทะเบียน โดยต้องมีสัญชาติไทยอายุ 18 ปีขึ้นไป เป็นผู้ว่างงานหรือมีรายได้ไม่เกิน 100,000 บาทในปี 59 ไม่มีทรัพย์สินทางการเงิน หรือไม่เป็นเจ้าของกรรมสิทธิ์ในอสังหาริมทรัพย์ตามกฎหมาย หรือหากมีบ้านพักอาศัยต้องมีพื้นที่ไม่เกิน 25 ตร.ว. ห้องชุดไม่เกิน 35 ตร.ม. หรือมีที่ดินเพื่อการเกษตรไม่เกิน 10 ไร่ หรือที่ดินอื่นที่ไม่ใช่การเกษตร ไม่เกิน 1 ไร่
อย่างไรก็ตาม หลังจากลงทะเบียนแล้วสามารถตรวจสอบรายชื่อผู้มีสิทธิ์ได้ตั้งแต่เดือน มิ.ย.60 ที่ www.epayment.go.th หรือที่ทำการกำนันผู้ใหญ่บ้าน หากไม่มีชื่อให้ไปติดต่อกับหน่วยงานที่ลงทะเบียนไว้ และรอรับบัตรสวัสดิการที่กระทรวงการคลังจะดำเนินการให้ต่อไป
