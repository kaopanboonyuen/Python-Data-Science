รัฐมนตรีว่าการกระทรวงการคลังเตรียมสรุป 7-8 มาตรการช่วย  ‘ผู้มีรายได้น้อย’  เริ่มแจกบัตรสวัสดิการ ก.ย. นี้ ขณะยอดใช้จ่ายผ่านพร้อมเพย์เร่งตัวกว่า 60%
นายอภิศักดิ์ ตันติวรวงศ์ รัฐมนตรีว่าการกระทรวงการคลัง  เปิดเผยภายหลังเป็นประธานการประชุมคณะกรรมการขับเคลื่อนตามโครงการพัฒนาระบบชำระเงินผ่านอิเล็กทรอนิกส์ หรือ อีเพย์เมนท์ ว่า ในเดือน มิ.ย.นี้ ทางกระทรวงการคลังจะสรุปมาตรการสวัสดิการที่จะให้กับผู้มีรายได้น้อย โดยเฉพาะผู้ที่ต่ำกว่าเส้นความยากจนหรือมีรายได้ไม่เกิน 3 หมื่นบาทต่อปี โดยรัฐบาลจะให้เงินลักษณะคืนเงินผ่านบัญชีพร้อมเพย์ ให้วงเงินถูกใช้ผ่านบัตรอิเล็กทรอนิกส์ เพื่อเป็นการสนับสนุนอีเพย์เมนท์
ทั้งนี้ การให้เงินกับผู้ที่อยู่ใต้เส้นความยากจน เป็นตามหลักแนวคิด การคืนภาษีให้กับผู้มีรายได้น้อย แต่จะมีเงื่อนไขว่าต้องแสดงรายได้ที่แท้จริง เพราะรัฐบาลจะคืนเงินให้แต่ละคนไม่เท่ากัน และ ผู้มีรายได้น้อยต้องปรับปรุงประสิทธิภาพตัวเอง พัฒนาความรู้ความสามารถ เพื่อหารายได้ให้มากขึ้นจะได้พ้นความยากจนในอนาคต
ส่วนมาตรการผู้มีรายได้น้อยที่มาลงทะเบียน 14 ล้านคน รายได้ไม่เกิน 1 แสนบาทต่อปี คาดว่าจะมีประมาณ 7-8 มาตรการ โดยในเดือนกันยายนนี้ จะแจกบัตรผู้มีรายได้น้อยที่ผ่านการตรวจคุณสมบัติ และจะเริ่มให้มาตรการช่วยเหลือตั้งแต่วันที่ 1 ตุลาคม 60 เป็นต้นไป
นายอภิศักดิ์ ยังเปิดเผยว่า การโอนเงินผ่านระบบพร้อมเพย์ ทางธนาคารแห่งประเทศไทย หรือ ธปท. รายงานว่ามีอัตราการใช้เพิ่มขึ้นร้อยละ 50-60 ในช่วงที่ผ่านมา ซึ่งคาดว่าในอนาคตจะขยายตัวเพิ่มขึ้น เนื่องจากรัฐบาลจะเป็นผู้นำการใช้ก็จะรับจ่ายผ่านพร้อมเพย์ โดยในวันที่ 1 ม.ค. 2561 การรับและจ่ายเงินของภาครัฐจะทำผ่านระบบพร้อมเพย์ หลังจากนั้นเชื่อว่าเอกชนก็จะทำตาม เนื่องจากมีความสะดวกและลดต้นทุนการดำเนินงานได้มาก
อย่างไรก็ตาม กระทรวงการคลังได้ขอให้ธนาคารพาณิชย์ช่วยซ่อมการลงทะเบียน โดยให้ติดต่อผู้ลงทะเบียนพร้อมเพย์นำหมายเลขบัตรประชาชนมาผูกไว้กับบัญชีด้วย เพราะบางคนผูกบัญชีไว้กับหมายเลขโทรศัพท์อย่างเดียว ทำให้มีปัญหาเมื่อเปลี่ยนหมายเลขโทรศัพท์ นอกจากนี้ ยังให้คณะทำงานไปศึกษาการใช้คิวอาร์โค้ด ในการชำระเงิน เพื่อทำให้ระบบอีเพย์เมนท์มีประสิทธิภาพมากขึ้น โดยให้มารายงานความเป็นไปได้ในการประชุมครั้งหน้า
