บขส.  ติดตั้งเครื่องรับบัตรอัตโนมัติสำหรับผู้ถือบัตรสวัสดิการแห่งรัฐแล้ว พร้อมให้บริการ 1 ต.ค. นี้
นายจิรศักดิ์ เยาว์วัชสกุล กรรมการผู้จัดการใหญ่ บริษัท ขนส่ง จำกัด หรือ บขส. เปิดเผยว่า บขส. ได้ประสานธนาคารกรุงไทยในการติดตั้งเครื่องรับบัตรอัตโนมัติ หรือเครื่องอีดีซี ที่สถานีขนส่งผู้โดยสารกรุงเทพฯ ทั้ง 3 แห่ง ไม่ว่าจะเป็นจตุจักร เอกมัย และถนนบรมราชชนนี รวมถึงที่ทำการสถานีเดินรถของ บขส. ทั่วประเทศ รวม 121 จุดเรียบร้อยแล้ว อีกทั้งมีการทดสอบ และฝึกอบรมในเรื่องของระบบและการใช้งานเครื่องอีดีซีแก่พนักงานที่เกี่ยวข้องทั่วประเทศ
นายจิรศักดิ์ ยืนยันว่า บขส. มีความพร้อมที่จะให้บริการผู้ถือบัตรสวัสดิการแห่งรัฐในวันที่ 1 ตุลาคมนี้อย่างแน่นอน แต่สำหรับผู้ที่ยังไม่ได้รับบัตรฯ รัฐบาลจะทบวงเงินค่าโดยสารให้เป็นกรณีพิเศษ หรือเท่ากับ 1,000 บาทในเดือนถัดไป จากปกติที่วงเงินจะไม่มีการสะสม
สำหรับเงื่อนไขของผู้ถือบัตรสวัสดิการแห่งรัฐในการใช้สิทธิโดยสารรถของ บขส. นั้นต้องยื่นบัตรฯ แสดงตนในการซื้อตั๋วโดยสารและต้องเป็นผู้เดินทางเองเท่านั้น และสามารถซื้อตั๋วรถโดยสาร บขส. ภายในวงเงิน 500 บาทต่อเดือน กรณีที่ค่าโดยสารเกินวงเงินที่ได้รับต้องจ่ายส่วนต่างเป็นเงินสด
นอกจากนี้ ผู้ถือบัตรจะสามารถเดินทางไปกับรถโดยสาร บขส. ได้ทุกเส้นทาง ใช้ร่วมกับสิทธิลดหย่อนอื่น ๆ ได้ตามเงื่อนไขที่บริษัทกำหนด เมื่อซื้อตั๋วโดยสารแล้วไม่สามารถคืนตั๋วได้ทุกกรณี แต่สามารถเลื่อนการเดินทางได้ภายใต้เงื่อนไขที่บริษัทกำหนด และสามารถซื้อตั๋วโดยสารได้ที่ช่องจำหน่ายตั๋วของ บขส. ณ สถานีขนส่งผู้โดยสารกรุงเทพฯ และที่ทำการสถานีเดินรถ บขส. ทั่วประเทศ
