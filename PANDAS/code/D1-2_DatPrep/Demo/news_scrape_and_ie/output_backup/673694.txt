วันนี้ ( 21 ก.ย. 61 ) ที่ บริเวณลานกิจกรรมชั้น 3 Central World บริษัท นิคอน เซลส์ ( ประเทศไทย ) จำกัด ผู้นำด้านเทคโนโลยี การถ่ายภาพระดับโลกที่มีประวัติยาวนานกว่าศตวรรษ จัดงานเปิดตัว เทคโนโลยีล่าสุด Nikon Z Series : Full – Frame Mirrorless
โดย Nikon Z7 เป็นกล้องความละเอียดสูง 46 ล้านพิกเซลใช้เซนเซอร์ backside-illuminated CMOS แบบ Full-frame สามารถตั้ง ISO ได้ตั้งแต่ 64 – 25,600 และใช้หน่วยประมวลผล EXPEED 6 ที่สามารถถ่ายภาพต่อเนื่องได้ 9 fps มีจุดโฟกัส 493 จุด ครอบคลุมพื้นที่ 90% ของภาพ

ส่วน Nikon Z6 คือกล้องที่คนทั่วไปสามารถเข้าถึงได้ ด้วยความละเอียดลดลงมาครึ่งหนึ่งเหลือ 25 ล้านพิกเซล และจุดโฟกัสลดลงมาเหลือ 273 จุด แต่เนื่องจากความละเอียดภาพลดลงมา ทำให้มีข้อดีหลายอย่าง คือทำให้มีความไวแสงสูงกว่า คือมี ISO 100 – 51,200 พร้อมถ่ายภาพต่อเนื่องได้ไวกว่าที่ 12 fps นอกจากนี้สำหรับคนที่ใช้งานวิดีโอ Nikon Z6 ยังสามารถบันทึกภาพ 4K แบบเต็มเซนเซอร์ได้ด้วย ทำให้ไม่เสียช่วงกว้างของเลนส์ไป
สำหรับ กล้อง Nikon Z7 และ Nikon Z6 ที่มาพร้อมเลนส์ใหม่ ซึ่งในงานเปิดตัว เปิดตัวเลนส์ 3 ตัวคือ Nikkor Z 24-70mm f/4 S / Nikkor Z 35mm f/1.8 S / Nikkor Z 50mm f/1.8 S

สำหรับตัว S ที่อยู่บนเลนส์หมายถึงเป็นเลนส์เกรดดี มีการเคลือบ Nano Crystal ลดแสงสะท้อน และออกแบบให้ทนกว่าปกติ มีการซีลป้องกันฝุ่นและน้ำระดับหนึ่ง
ทั้งนี้ ยังได้เปิดตัว NIKON EXPERIENCE HUB ศูนย์การเรียนรู้เทคโนโลยีทันสมัยของนิคอนอย่างสมบูรณ์แบบและครบวงจร ทั้งพื้นที่การทดลองใช้งานผลิตภัณฑ์ การจำหน่ายและการบริการ เพื่อให้เป็น PHOTO COMMUNITY หรือศูนย์รวมของสังคมช่างภาพและผู้รักการถ่ายภาพ
