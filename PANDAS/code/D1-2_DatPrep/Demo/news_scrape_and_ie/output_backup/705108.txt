จากรายงาน “แนวโน้มอุปสงค์ทองคำ” (Gold Demand Trends) ทางสภาทองคำโลกระบุว่า ปี 2018 ที่ผ่านมา ทองคำสำรองอย่างเป็นทางการของธนาคารกลางประเทศต่างๆ ได้เพิ่มปริมาณขึ้น 651.5 ตัน สูงขึ้นกว่าเมื่อ 1 ปีก่อนหน้านั้นถึง 74% เนื่องจากเหล่าธนาคารกลางกว้านซื้อทองคำสูงที่สุดเป็นอันดับ 2 ในประวัติศาสตร์
ทั้งนี้การซื้อทองคำของพวกธนาคารกลางต่างๆ ในปีที่แล้วมีแบบแผนทำนองเดียวกับที่เคยเกิดขึ้นในระยะไม่กี่ปีหลัง การกว้านซื้อส่วนใหญ่เป็นการดำเนินการของธนาคารกลางของชาติต่างๆ ไม่กี่แห่ง โดยเฉพาะรัสเซีย, ตุรกี, และคาซัคสถาน
รายงานระบุว่า เหล่าธนาคารกลางเหล่านี้ถือครองทองคำเอาไว้รวมกันเป็นปริมาณเกือบๆ 34,000 ตัน โดยอุปสงค์ทองคำโดยรวมทั้งหมดในปี 2018 นั้น รายงานชี้ว่าขึ้นไปอยู่ที่ 4,345.1 ตัน เพิ่มขึ้น 4.0%
ส่วนสาเหตุมาจากการที่ครึ่งหลังของปีที่แล้วเป็นระยะเวลาที่เกิดความตึงเครียดในสงครามการค้าระหว่างสหรัฐฯและจีน รวมถึงความไม่แน่นอนในเรื่องเบร็กซิต ได้กลายเป็นสาเหตุสร้างความปั่นป่วนผันผวนไปทั่วตลาดการเงิน ทั้งยังมีความวิตกเกี่ยวกับการที่อัตราเติบโตของเศรษฐกิจทั่วโลกทำท่าชะลอตัว
