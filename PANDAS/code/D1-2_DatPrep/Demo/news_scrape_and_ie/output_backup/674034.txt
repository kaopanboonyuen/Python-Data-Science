เรียกว่าเป็นตัวเลขที่สะท้อนการเปลี่ยนแปลงของสังคมได้เป็นอย่างดี เมื่อล่าสุด ธนาคารแห่งประเทศไทย เผยพฤติกรรมคนไทยหันมาทำธุรกรรมโอนเงินผ่านโมบายแบงก์กิ้งเพิ่มขึ้นถึง ซึ่งส่วนใหญ่เป็นกลุ่มมนุษย์เงินเดือน ในพื้นที่กรุงเทพฯ และหัวเมืองใหญ่

นโยบายยกเลิกค่าธรรมเนียมในการโอนเงินข้ามธนาคาร / ต่างจังหวัด รวมถึงการเติมเงินและจ่ายบิลต่างๆ ส่งผลให้ปริมาณธุรกรรมโมบายแบงก์กิ้ง ในไตรมาสที่ 2 ของปีนี้ เพิ่มขึ้นถึง 239% หรือมากขึ้นถึงสองเท่าตัว
ขณะที่ยอดการโอนเงินผ่านตู้เอทีเอ็ม ลดลง 29.2% ส่วนการโอนเงินผ่านสาขาธนาคาร ลดลง 22.5% เมื่อเทียบกับช่วงเดียวกันของปีก่อน โดยธุรกรรมออนไลน์ที่ขยายตัวเพิ่มขึ้นเเบบนี้ เป็นผลจากการพัฒนาโครงการพร้อมเพย์ ให้เป็นโครงสร้างพื้นฐานระบบชำระเงินอิเล็คทรอนิกส์ ตามนโยบาย National E-payment

ซึ่งปัจจุบันมียอดผู้ลงทะเบียนพร้อมเพย์มากกว่า 44 ล้านบัญชี เติบโต 6% ต่อเดือน ส่งผลให้ยอดการโอนเงินผ่านระบบพร้อมเพย์ สูงถึง 6 เท่าเมื่อเทียบกับปีก่อน หรือเฉลี่ย 3 ล้าน 3 แสนรายการต่อวัน ส่วนโมบายแบงก์กิ้งเพิ่มขึ้น 31% ต่อเดือน
เมื่อสัญญาณเพิ่มขึ้นมากเช่นนี้ แบงก์ชาติจึงได้กำชับธนาคารพาณิชย์ทุกแห่ง ให้เร่งลงทุนระบบความจุข้อมูล เพื่อรองรับปริมาณธุรกรรมที่เพิ่มขึ้นอย่างรวดเร็ว
นอกจากนี้ จากผลการวิเคราะห์หัวข้อ “พร้อมเพย์” บริการโอนเงินและชำระเงินทางเลือกใหม่ ยังพบว่าการใช้บริการพร้อมเพย์กระจุกตัวในกลุ่มมนุษย์เงินเดือน นักเรียน และนักศึกษา โดยเฉพาะในช่วงปลายเดือนและต้นเดือน ขณะที่ ประชาชนในต่างจังหวัด มักสมัครลงทะเบียนพร้อมเพย์เพื่อใช้เป็นช่องทางรับเงินโอนสวัสดิการภาครัฐเท่านั้น
