ศูนย์การค้าเซ็นทรัล โดยบริษัท เซ็นทรัลพัฒนา จำกัด (มหาชน) หรือ ซีพีเอ็น ร่วมกับ กรมอนามัย กระทรวงสาธารณสุข แจกฟรีหน้ากากอนามัย N95 ครั้งที่ 2 พร้อมกันทุกสาขาทั่วกรุงเทพฯ และปริมณฑล ตั้งแต่เวลา 11:00 น. เป็นต้นไป ลงทะเบียนรับ 1 ท่านต่อ 1 สิทธิ์ ณ เคาน์เตอร์ประชาสัมพันธ์ของสาขา
ร่วมรณรงค์ให้ประชาชนสวมหน้ากากป้องกันฝุ่น PM2.5 เพื่อสุขภาพอนามัยของลูกค้า พร้อมให้ข้อมูลความรู้ในการป้องกันสุขภาพจากฝุ่นละอองขนาดเล็ก ณ ศูนย์การค้าของซีพีเอ็น จำนวน 14 สาขา ได้แก่
เซ็นทรัลเวิลด์, เซ็นทรัลพลาซา ลาดพร้าว, เซ็นทรัลเฟสติวัล อีสต์วิลล์, เซ็นทรัลพลาซา ปิ่นเกล้า, เซ็นทรัลพลาซา พระราม 3, เซ็นทรัลพลาซา พระราม 9, เซ็นทรัลพลาซา เวสต์เกต, เซ็นทรัลพลาซา บางนา, เซ็นทรัลพลาซา แจ้งวัฒนะ, เซ็นทรัลพลาซา รัตนาธิเบศร์, เซ็นทรัลพลาซา รามอินทรา, เซ็นทรัลพลาซา พระราม 2, เซ็นทรัลพลาซา ศาลายา, และเซ็นทรัลพลาซา มหาชัย

ดร. ณัฐกิตติ์ ตั้งพูลสินธนา ผู้ช่วยกรรมการผู้จัดการใหญ่ สายงานการตลาด บริษัท เซ็นทรัลพัฒนา จำกัด (มหาชน) หรือ ซีพีเอ็น กล่าวว่า “ในฐานะที่ศูนย์การค้าของซีพีเอ็น เป็นเหมือน Center of Life หรือ ศูนย์กลางการใช้ชีวิตของผู้คนในชุมชนต่างๆ ทั่วประเทศ
ซึ่งศูนย์การค้าของเราเป็นพื้นที่ ที่มีประชาชนมาใช้ชีวิตใช้บริการต่างๆ อยู่ทุกวัน เราจึงให้ความสำคัญกับเรื่องสุขภาพอนามัย และความปลอดภัยของลูกค้าอย่างสูงสุด โดยก่อนหน้านี้ได้ร่วมมือกับหน่วยงานภาครัฐ ได้แก่ กรมอนามัย กระทรวงสาธารณสุข และกรุงเทพมหานคร ให้ข้อมูลความรู้ และคำแนะนำแก่ประชาชนในการป้องกันสุขภาพจากฝุ่น PM2.5
รวมทั้งแจกหน้ากากอนามัย N95 เพื่อรณรงค์ให้ประชาชนสวมหน้ากากป้องกันฝุ่น PM2.5 มาอย่างต่อเนื่องตั้งแต่กลางเดือนมกราคม นอกจากนี้ ทางศูนย์การค้าเซ็นทรัลเวิลด์ยังขอความร่วมมือประชาชนงดจุดธูปเทียนบริเวณศาลพระตรีมูรติหน้าศูนย์การค้า เพื่อร่วมเป็นส่วนหนึ่งในการลดปริมาณฝุ่นละอองอีกด้วย”
