สำหรับนักเดินทางที่ต้องสัญจรผ่านถนนสาย บางบัวทอง-สุพรรณบุรี ซึ่งเป็นเส้นทางที่ผู้คนใช้ในการเดินทางขึ้นสู่ภาคเหนือเป็นประจำ จะทราบดีว่าตลอดเส้นทางดังกล่าว จะมีร้านค้าขายของฝากยอดนิยมอย่าง กุ้งเผา ที่มีการยกเอาบ่อกุ้งตัวเป็นๆ มาตั้งไว้ให้ลูกค้าสามารถเลือกซื้อได้อย่างสะดวกสบาย พร้อมบริการในการเผาให้ฟรี และน้ำจิ้มซีฟู๊ดรสเด็ดที่ทางร้านแถมให้ลูกค้านำไปรับประทานคู่กัน

นางเรียม การวิทยี เจ้าของร้านกุ้งเผาป้าเรียม เปิดเผยว่า กุ้งของทางร้านเป็นกุ้งสุพรรณที่มีความใกล้เคียงกับกุ้งธรรมชาติ เนื่องจากเลี้ยงในบ่อดินขนาดใหญ่บริเวณกลางทุ่งหน้า ขนาดบ่อราว 10-20 ไร่ และน้ำที่ใช้เลี้ยงกุ้งเป็นดินดี น้ำดีที่ใช้น้ำจากแม่น้ำใหญ่ที่มีการไหลผ่านและไม่เป็นน้ำกร่อย นอกจากนี้ทางร้านยังเผยด้วยว่า ลูกค้าที่มาซื้อกุ้งจากทางร้านถูกใจในบริการเผา และทางร้านทำน้ำจิ้มเอง ทั้งยังมีรสชาติดี แม้ลูกค้าจะขอเพิ่มแต่ทางร้านก็ไม่คิดค่าใช้จ่ายเพิ่มแต่อย่างใด

ทั้งนี้ราคาของกุ้งแม่น้ำเผาขึ้นอยู่กับขนาดที่แตกต่างกันไป และขึ้นอยู่กับฤดูกาล โดยร้านป้าเรียมมีกุ้ง 3 ขนาดให้ลูกค้าเลือกซื้อ คือไซต์เล็กสุด จะมีขนาดประมาณ 20-30 ตัว ต่อ 1 กิโลกรัม ขายกิโลกรัมละ 380บาท ขนาดกลาง 10-20 ตัวต่อ 1 กิโลกรัมขายกิโลกรัมละ 450 บาท และไซต์ใหญ่สุดซึ่งมีขนาด 6-10 ตัวต่อ 1 กิโลกรัมราคากิโลละ 800 บาท ซึ่งขนาดที่ได้รับความนิยมมากที่สุดคือขนาดเล็ก เนื่องจากลูกค้าส่วนใหญ่เป็นลูกค้าที่มากันเป็นครอบครัวและจะสามารถแบ่งกุ้งกันในครอบครัวได้ทั่วถึงมากกว่าขนาดใหญ่

โดยในแต่ละวันร้านขายกุ้งจะต้องเดินทางไปรับซื้อกุ้งเป็นๆ จากบ่อกุ้งในจังหวัดสุพรรณบุรี เพราะหากข้ามวันกุ้งอาจจะตาย ซึ่งกุ้งที่ตายแล้วทางร้านจะนำมาลดราคาขายในราคา ‘กุ้งน็อค’ ซึ่งทางร้านป้าเรียมจะนำไซต์เล็กและไซต์กลางมารวมกัน และขายในราคา 300 บาท ส่วนไซต์ใหญ่ที่จากเดิมขายในราคากว่า 800 บาท หากขายไม่หมด ป้าเรียมจะนำมาขายในราคา 550 บาท
ส่วนรายได้ในการจำหน่ายกุ้งเผาในแต่ละวันจะไม่เท่ากัน ถ้าหากเป็นวันธรรมดาร้านป้าเรียมจะสามารถขายกุ้งเผาได้ประมาณ 10-30 กิโลกรัมต่อวัน แต่หากเป็นช่วงวันเสาร์อาทิตย์ จะมีลูกค้าเพิ่มขึ้นมาเป็นเท่าตัว แต่ช่วงที่ขายดีที่สุดจะเป็นช่วงเทศกาลวันปีใหม่ โดยในช่วงปีใหม่ที่ผ่านมาป้าเรียมเปิดเผยว่า มีรถสัญจรเดินทางออกต่างจังหวัดเป็นจำนวนมาก ทางร้านจึงสามารถขายกุ้งได้กว่า 100 กิโลกรัมต่อวัน แต่ในช่วงที่เงียบเหงาจะมีรายได้ไม่สม่ำเสมอ
นอกเหนือจากกุ้งเผาที่ตั้งขายตามจุดต่างๆ ตลอดเส้นทาง ซึ่งเป็นสินค้าที่สามารถหาทานได้อย่างง่ายดายและมีราคาย่อมเยาว์แล้ว ยังมีไข่เป็ดซึ่งเป็นไข่ของเป็ดไรทุ่ง ที่อาศัยอยู่ตามธรรมชาติตามทุ่งนาที่มีอยู่ตลอดสองข้างทางถนนสายดังกล่าว ซึ่งไข่เป็ดชนิดนี้จะมีไข่แดงที่มัน มีสีสด และที่สำคัญขายในราคาไม่แพง เริ่มต้นที่ถุงละ 100 บาท โดยนอกจากกุ้งและไข่เป็ดแล้ว ยังมีสินค้าพืชผลพื้นบ้านอื่นๆ ตามฤดูกาล เช่นลูกตาลที่เฉาะขายกันสดๆ ให้นักเดินทางได้เลือกซื้อกันในบางช่วง
