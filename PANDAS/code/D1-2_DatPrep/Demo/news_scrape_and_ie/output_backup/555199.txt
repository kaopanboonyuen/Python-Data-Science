ดีแทค กรมส่งเสริมและเนคเทค-สวทช. จับมือพัฒนา “ดีแทคฟาร์มแม่นยำ” ผ่านเทคโนโลยีอินเทอร์เน็ตสรรพสิ่ง หวังขับเคลื่อนไทยสู่เกษตร 4.0

วันนี้ (24 มี.ค.) เวลา 10.30 น. ดีแทค กรมส่งเสริมการเกษตรและเนคเทค และ สวทช. ร่วมกันแถลงข่าว “ดีแทคฟาร์มแม่นยำ” ที่ฟาร์มโคโค่เมล่อน อ.สามชุก จ.สุพรรณบุรี ซึ่ง “ดีแทคฟาร์มแม่นยำ” เป็นฟาร์มต้นแบบในการพัฒนาเกษตรแม่นยำผ่านเทคโนโลยีอินเทอร์เน็ตสรรพสิ่ง (Internet of Things: IoT) หวังเสริมแกร่งเกษตรรายย่อย เพิ่มประสิทธิภาพการผลิต ลดต้นทุน และควบคุมคุณภาพทางการเกษตร คิกออฟประเทศไทยสู่ยุคเกษตรกรรม 4.0 เต็มรูปแบบ

นางอรอุมา ฤกษ์พัฒนาพิพัฒน์ ผู้อำนวยการอาวุโส สายงานสื่อสารองค์กรและการพัฒนาอย่างยั่งยืน ดีแทค กล่าวว่า เป้าหมายของดีแทคฟาร์มแม่นยำ คือการนำเทคโนโลยีมาใช้พัฒนาให้เกษตรกรไทยก้าวไปสู่ความเป็น Smart Farmer ในฐานะผู้ให้บริการดิจิทัล เพื่อส่งต่อและเชื่อมโยงข้อมูลอย่างมีประสิทธิภาพ สะท้อนกลไกของอินเทอร์เน็ตในการขับเคลื่อนสู่ประเทศไทย 4.0 อย่างสมบูรณ์

สำหรับ “ดีแทค ฟาร์มแม่นยำ” เป็นโครงการทดลองและวิจัยโดยนำนวัตกรรมและเทคโนโลยีมาพัฒนาด้านการเกษตร หวังเพิ่มผลผลิต ควบคุมคุณภาพ และลดต้นทุนให้กับเกษตรกรไทย ซึ่งดีแทคและเนคเทค-สวทช. ได้ร่วมกันพัฒนาโซลูชั่น IoT เพื่อควบคุมอุณหภูมิ ความชื้นในดิน อากาศ แสง และปัจจัยเกี่ยวข้องกับการเพาะปลูก ซึ่งจะเชื่อต่อกับแอปพลิเคชั่นในการแสดงผล การตั้งค่า เก็บข้อมูล และวิเคราะห์ผล เพื่อให้เกษตรกรทำการเกษตรได้อย่างแม่นยำ ลดความเสี่ยง

ทั้งนี้ โครงการดังกล่าวเป็นการต่อยอดจากความร่วมมือทางการเกษตรในการพัฒนาความรู้ความเข้าใจด้านการเกษตรครบวงจร ตั้งแต่การผลิต แปรรูปและการตลาดออนไลน์ เพื่อเพิ่มช่องทางการตลาดและสร้างเครือข่ายเกษตรเข้มแข็ง



