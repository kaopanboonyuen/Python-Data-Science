วันนี้ (1 เม.ย.62) ผู้สื่อข่าว จ.สงขลา ลงพื้นที่สำรวจราคามะนาวในตลาดสดหาดใหญ่ ในช่วงหน้าแล้งของปีนี้ พบว่าขณะนี้ราคามะนาวปรับตัวเพิ่มขึ้นเท่าตัวโดยสูงสุดอยู่ที่กิโลกรัมละ 120 บาท รองลงมา 90 บาท และต่ำสุด 80 บาท ซึ่งเป็นราคาขายส่งและราคาขายปลีกอาจจะสูงกว่านี้ จากช่วงปกติซึ่งราคาสูงสุดอยู่ที่กิโลกรัมละ 60 บาทเท่านั้น

แม่ค้ามะนาวในตลาดสดหาดใหญ่ บอกว่า ราคามะนาวในช่วงหน้าแล้งปีนี้ทุบสถิติใหม่ของราคามะนาวในรอบหลายปีจากปีที่แล้วที่ราคาสูงสุดแค่กิโลกรัมละ100 บาทเท่านั้นแต่ปีนี้ราคาพุ่งสูงขึ้นมาตั้งแต่ต้นเดือนมีนาคมทะลุ 120 บาท
และมีแนวโน้มเพิ่มขึ้นอีกในช่วงเดือนเมษายนซึ่งเป็นช่วงเทศกาลมะนาวแพงที่สุดประจำปี และอาจจะถึงกิโลกรัมละ150 บาทอย่างแน่นอน แม้แต่มะนาวสีเหลืองซึ่งเป็นมะนาวที่สุกงอมซึ่งราคาถูกที่สุดจากปกติ 3 กิโลกรัม 100 บาท แต่ขณะนี้ตกกิโลกรัมละ 90 บาท

