ชาวนาจ.ชัยนาท หันปลูก  อินทผาลัม  พืชเศรษฐกิจชนิดใหม่และตลาดรองรับดี ทำเงินปีละกว่า 1 ล้านบาท
วันที่ 24 กรกฎาคม 2561 ผู้สื่อข่าวรายงานว่า สวนอินทผลัมวัฒนะโชติ ของคุณไพรัช วัฒนะเขตการ ตั้งอยู่ที่หมู่บ้านวังน้ำขาว หมู่ที่ 3 ต.วังตะเคียน อ.หนองมะโมง จ.ชัยนาท โดยคุณไพรัช เปิดเผยว่า เดิมทีนั้นมีอาชีพทำนาปลูกข้าวเหมือนชาวนารายอื่นๆ ในแถบนี้ แต่เมื่อต้องประสบกับภาวะขาดทุนจากราคาข้าวที่ตกต่ำเมื่อประมาณ 4 ปีก่อน

จึงปรึกษากับภรรยาว่าจะเปลี่ยนไปปลูกพืชเศรษฐกิจอื่นที่มีราคาดีและตลาดรองรับดีแทน และจากการศึกษาหาข้อมูลจากหลายๆ แหล่งทำให้ตัดสินใจซื้อพันธุ์อินทผลัมมาทดลองปลูกจำนวน 20 ต้น ซึ่งพันธุ์อินทผลัมที่คุณไพรัชเลือกนั้นคือ พันธุ์บาฮี ซึ่งเป็นพันธุ์ที่นิยมกินผลสด
คุณไพรัช เปิดเผยอีกว่า การปลูกอินทผลัมนั้นคล้ายๆ การปลูกพืชสวนทั่วไป คือการเตรียมดินเตรียมแปลงที่จะต้องไม่มีน้ำท่วมขัง เพราะจะทำให้ต้นอินทผลัมเฉาและตายได้ โดยระยะเวลาการปลูกเริ่มตั้งแต่นำต้นพันธุ์ลงแปลงจนถึงออกผลรุ่นแรก จะใช้เวลาประมาณ 30 เดือน หรือ 2 ปีครึ่ง แต่จะเริ่มเก็บผลได้เต็มที่ในที่ในปีที่ 3 เป็นต้นไป

ซึ่งสวนของคุณไพรัชเองก็อยู่ในระยะปีที่ 3 ผลผลิตต่อต้นคาดการณ์ไว้ประมาณ 80-100 ก.ก. โดยราคาขายผลสดในปัจจุบันจะอยู่ที่ 450-800 บาท ตามความสวยของพวง โดยจะมีเคล็ดลับที่การห่อพวงฯ กันน้ำกันแมลงที่จะทำให้ผิวอินทผลัมสวยได้ราคา ดังนั้นเฉลี่ยรายได้ต่อต้นจะอยู่ที่ 40,000-45,000 บาทต่อต้นต่อปี
ซึ่งสวนของคุณไพรัชปลูกไว้ทั้งหมด 40 ต้น ก็จะทำเงินได้ไม่ต่ำกว่า 1,600,000 บาทในปีนี้ ทั้งนี้หากท่านใดที่สนใจจะศึกษาการปลูกอินทผลัมเพื่อสร้างรายได้เหมือนคุณไพรัช สามารถติดต่อสอบถามเข้ามาดูการปลูกและดูแลอินทผลัม ขอคำแนะนำได้ทุกวันที่สวนวัฒนะโชติ หรือโทรนัดหมายก่อนที่หมายเลข 081-740-2714
