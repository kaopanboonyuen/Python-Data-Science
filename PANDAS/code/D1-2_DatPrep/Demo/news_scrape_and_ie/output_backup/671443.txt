นายณัฐกิตติ์ ตั้งพูลสินธนา ผู้ช่วยกรรมการผู้จัดการใหญ่ สายงานการตลาด บริษัท เซ็นทรัล พัฒนา จำกัด (มหาชน) หรือ ซีพีเอ็น เปิดเผยว่า ศูนย์การค้าเซ็นทรัล ภูเก็ต (ฝั่งฟลอเรสต้า) ถือเป็นศูนย์กลางการค้าแห่งใหม่สำหรับนักท่องเที่ยว ทั้งชาวไทยและต่างชาติ ที่มาพร้อมแนวคิด The World Comes to Play หรือจุดหมายปลายทางการช็อปปิ้งและการท่องเที่ยวของโลก

ที่ผสมผสานความหรูหรา และการพักผ่อนหย่อนใจเข้าด้วยกัน ตอกย้ำความระดับโลก (Global Player) บนพื้นที่ 400,000 ตารางเมตร บริเวณสี่แยกดาราสมุทร ถนนเฉลิมพระเกียรติรัชกาลที่ 9 และถนนวิชิตสงคราม ในอำเภอเมือง จังหวัดภูเก็ต ภายใต้มูลค่าโครงการ 20,000 ล้านบาท ซึ่งเปิดให้บริการเต็มรูปแบบ ไปเมื่อวันที่ 10 กันยายน ที่ผ่านมา
โดย ซีพีเอ็น ตั้งเป้าปริมาณนักท่องเที่ยวเข้ามาใช้บริการศูนย์การค้าเซ็นทรัล ภูเก็ต ราว 70,000 คนต่อวัน และจะช่วยขับเคลื่อนตัวเลขค่าใช้จ่ายต่อหัวของนักท่องเที่ยวคุณภาพจาก 8,000 บาทต่อคนต่อวัน ในปัจจุบัน เป็น 10,000 บาทต่อคนต่อวัน ภายในปีนี้
นอกจากนี้ เซ็นทรัล ภูเก็ต ยังมีแผนที่จะพัฒนาศูนย์ประชุมขนาดใหญ่ในระดับภูมิภาคและนานาชาติ เพื่อตอบสนองเหล่าผู้ประกอบการในธุรกิจไมซ์ (MICE) รวมถึงโรงแรมมาตรฐานระดับโลก เพื่อให้บริการนักเดินทางท่องเที่ยวรุ่นใหม่และกลุ่มทัวร์อีกด้วย
