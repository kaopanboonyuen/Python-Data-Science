ตลาดหุ้นไทยเช้านี้เปิดตลาดเพิ่มขึ้น 1.32 จุด แตะ 1,569.34 จุด มูลค่า 1,645.23 ล้านบาท
บรรยากาศการลงทุนในตลาดหุ้นไทยเช้าวันนี้ (9พ.ค.) เปิดทำการเมื่อเวลา 10.00 น. ดัชนีปรับตัวเพิ่มขึ้น 1.32 จุด แตะที่ระดับ 1,569.34 จุด ด้วยมูลค่าการซื้อขาย 1,645.23 ล้านบาท
ขณะที่ บล.ไอร่า เปิดเผยถึงแนวโน้มตลาดหุ้นไทยว่า คาดแกว่งไซด์เวย์ โดยตลาดส่วนใหญ่ยังตอบรับผลการเลือกตั้งประธานาธิบดีของประเทศฝรั่งเศส นอกจากนี้นักลงทุนมีความกังวลว่าการประชุมเฟดวันที่ 13-14 มิถุนายน อาจปรับขึ้นดอกเบี้ย หลังล่าสุดมีเจ้าหน้าที่อย่างน้อย 2 ราย ออกมาส่งสัญญาณอีกครั้งและคาดเป็นปัจจัยที่กลับมากดดันภาพรวมตลาดอีกครั้งจนถึงการประชุมในช่วงเดือนดังกล่าว ส่วนในประเทศยังไม่มีปัจจัยใหม่หนุนนำ
ส่วนอัตราแลกเปลี่ยนเงินบาทต่อดอลลาร์สหรัฐ ของธนาคารกสิกรไทย ล่าสุด เมื่อเวลา 08.04 น. มีดังนี้ ดอลลาร์สหรัฐ รับซื้อที่ 33.37 บาท ขายออก 34.92 บาท
