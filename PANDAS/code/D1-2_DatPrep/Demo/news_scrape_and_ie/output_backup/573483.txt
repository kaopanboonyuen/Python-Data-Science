กสทช. แจ้งเอเยนซี่ ระงับโฆษณาบน Facebook-YouTube หากวันที่ 22 ก.ค. ทั้ง 2 เจ้าไม่มาลงทะเบียน ชี้หากฝ่าฝืนถือมีความผิด
รายงานข่าวแจ้งว่า วันนี้ (28 มิ.ย. 60) พ.อ. ดร. นที ศุกลรัตน์ รองประธานกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ ในฐานะประธานคณะอนุกรรมการกิจการกระจายเสียงและกิจการโทรทัศน์ Over The Top หรือ OTT ได้ออกมาเปิดเผยภายหลังได้เชิญบรรดาบริษัทเอเยนซี่โฆษณา เพื่อมาชี้แจงแนวทางการโฆษณาผ่านผู้ให้บริการแพร่ภาพและเสียงผ่านโครงข่ายอินเทอร์เน็ต (OTT : Over The Top) ว่า
เพื่อเป็นการแจ้งข่าวให้บรรดาบริษัทเอเยนซี่โฆษณา ทราบว่าในวันที่ 22 ก.ค. 2560 เป็นวันสุดท้าย ที่ กสทช. ได้เปิดให้ผู้ต้องการให้บริการแพร่ภาพและเสียงผ่านอินเทอร์เน็ต ที่เข้าเกณฑ์จะต้องลงทะเบียนกับ กสทช. ผู้ที่ยังไม่มาลงทะเบียนจะถือว่า เป็นผู้ให้บริการ OTT โดยไม่รับอนุญาต ถือว่าเป็นการให้บริการที่ผิดกฎหมาย ฝ่าฝืน พ.ร.บ.การประกอบกิจการกระจายเสียง กิจการโทรทัศน์ พ.ศ. 2551
ดังนั้น หากเอเย่นซี่โฆษณาหรือบริษัทเจ้าของงบโฆษณารายใด ยังลงโฆษณากับผู้ให้บริการ OTT ที่ให้บริการโดยไม่ได้รับอนุญาต จะเข้าข่ายเป็นผู้สนับสนุนการกระทำความผิดตามประมวลกฎหมายอาญา ต้องรับโทษ 2 ใน 3 ตามความผิดที่เกิดขึ้น สำหรับแนวทางปฏิบัตินี้ไม่ใช่ประเทศไทยริเริ่มเป็นแห่งแรก ประเทศเวียดนามก็นำมาใช้ในการกำกับผู้ให้บริการ OTT เช่นกัน โดยเรียกบริษัทเจ้าของงบโฆษณารายใหญ่มาสั่งการ แต่ของ กสทช. เป็นการดำเนินการตามที่มีกฎหมายรองรับอย่างชัดเจน
ขณะที่ล่าสุดทั้ง youtube facebook และ Netflix ยังไม่ได้ติดต่อเข้ามาลงทะเบียนแต่อย่างใด ซึ่งหากพ้นกำหนดวันที่ 22 ก.ค. นี้ยังไม่มาลงทะเบียน ก็จะถือว่าเป็นผู้ให้บริการ OTT ที่ไม่ได้รับอนุญาต
