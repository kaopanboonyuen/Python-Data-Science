นายอัทธ์ พิศาลวานิช ผู้อำนวยการศูนย์ศึกษาการค้าระหว่างประเทศ มหาวิทยาลัยหอการค้าไทย เปิดเผยว่า ได้ทำการวิเคราะห์ทิศทางการส่งออกไทยปี 2562 โดยคาดว่าปี 2562 ไทยมีมูลค่าการส่งออก 263,596 ล้านดอลลาร์สหรัฐฯ (260,440 -264,101 ล้านดอลลาร์สหรัฐฯ) หรือขยายตัว 4.4% (3.2-4.6%) ซึ่งเป็น อัตราการขยายตัวในการส่งออกต่ำสุดในรอบ 3 ปี และเปลี่ยนแปลงปริมาณส่งออกปี 2561 กับ 62 ติดลบนอกจากนี้ไทยยังเป็น 1 ใน 4 ประเทศอาเซียนที่อัตราการขยายตัวปริมาณการส่งออกโตน้อยสุด
โดยปัจจัยลบต่อการส่งออกที่สำคัญ ได้แก่ สงครามการค้าที่ยืดเยื้อ, ทิศทางเศรษฐกิจโลกชะลอตัว, เศรษฐกิจสหรัฐฯ จีน และยุโรปชะลอตัว, อัตราแลกเปลี่ยนแข็งค่าขึ้น และแข็งค่ากว่าคู่แข่ง, ราคาน้ำมันมีแนวโน้มปรับตัวลดลง, ราคาสินค้าเกษตรยังมีแนวโน้มลดลง, การตัดสิทธิ์ GSP 11 รายการของไทยจากสหรัฐฯ
ขณะที่ปัจจัยบวกต่อการส่งออกที่สำคัญ คือ อียูปลดใบเหลืองประมงไทย, สหรัฐฯ ยืดระยะเวลาขึ้นภาษีสินค้าจากจีนเป็น 25% ออกไปอีก 90 วัน ส่งผลดีต่อบรรยากาศการค้าโลกให้ผ่อนคลายลง ส่วนประเด็นที่ต้องติดตามมีทั้ง ความไม่แน่นอนของสถานการณ์ Brexit, ไทยอาจส่งออกไปสหภาพยุโรปลดลง (อียู) เนื่องจากในปี 2562 ข้อตกลง FTA ระหว่างอียูกับเวียดนาม อาจเริ่มมีผลบังคับใช้, การปรับเพิ่มอัตราดอกเบี้ยจาก 1.5% เป็น 1.75% อาจส่งผลให้เงินบาทแข็งค่าขึ้น
