กรมศุลกากร เพิ่มความเข้มงวดผู้ค้าออนไลน์ หลังพบนำเข้าสินค้าสำแดงราคาต่ำ หลบเลี่ยงภาษี ก่อนรวบรวมรายชื่อขึ้นบัญชีดำ
กรมศุลการกร ได้รวบรวมข้อมูลผู้ส่งสินค้าจากต่างประเทศ ที่มักสำแดงราคาสินค้าต่ำกว่าความเป็นจริง เพื่อหวังหลบเลี่ยงภาษี จากการยกเว้นภาษีนำเข้าสินค้าที่ส่งทางไปรษณีย์มูลค่าไม่เกิน 1,500 บาท พร้อมปรับนโยบาย จากเดิมจะมีเจ้าหน้าที่ตรวจสอบปัญหาดังกล่าวเพียงไม่กี่คน แต่ปัจจุบันมีการตั้งทีมงานเป็นกรณีเฉพาะ เพื่อตรวจสอบสินค้านำเข้าที่อาจหลบเลี่ยงภาษี ควบคู่กับการใช้ข้อมูลข่าวกรองจากการติดตามพฤติกรรมผู้ค้าออนไลน์ ตามงานประมูลสินค้าแบรนด์เนมมือสองจากต่างประเทศ

ทั้งนี้ หากพบการกระทำความผิด จะถูกบันทึกชื่อและบริษัทในบัญชีดำ หรือ แบล็กลิสต์ เพื่อให้เจ้าหน้าที่ตรวจสอบสินค้าที่นำเข้ามาอย่างเข้มงวดที่สุด จากปกติจะดำเนินการเพียงสุ่มตรวจเท่านั้น ขณะเดียวกัน ยังสามารถเพิกถอนใบอนุญาตประกอบวิชาชีพ ของตัวแทนออกของ หรือ ชิปปิ้ง ที่สำแดงราคาสินค้านำเข้าต่ำกว่าความเป็นจริง ตามอำนาจอธิบดีในกฎหมายใหม่ ที่จะมีผลบังคับใช้ วันที่ 13 พฤศจิกายน นี้ ก่อนขึ้นบัญชีดำต่อไป ไม่ว่าจะเปลี่ยนชื่อ หรือ ตั้งบริษัทใหม่ก็ตาม
นายกุลิศ กล่าวอีกว่า การขยายตัวของธุรกิจอีคอมเมิร์ซ ทำให้ กรมฯ ต้องพัฒนาระบบฐานข้อมูล ในการตรวจสอบสินค้า ทั้งด้านราคา / ข้อมูลสินค้านำเข้า / ฐานข้อมูลสถิติราคาเฉลี่ย ตลอดจนการเร่งติดตั้งเครื่องเอ็กซ์เรย์สายพาน ซึ่งสามารถตรวจจับสินค้าแบรนด์เนม ที่อาจหิ้วเข้ามา เพื่อเพิ่มประสิทธิภาพในการจัดเก็บรายได้ ลดการรั่วไหล ควบคู่ไปกับการพัฒนาระบบลดขั้นตอนทำงานยื่นเอกสารขนถ่ายสินค้า เพื่ออำนวยความสะดวกผู้ประกอบการอีคอมเมิร์ซที่ถูกกฎหมาย อย่างอาลีบาบา และลาซาด้าที่มีแผนจะเข้ามาลงทุนใน อีอีซี
