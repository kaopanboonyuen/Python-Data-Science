หลังรัฐบาลเพิ่มวงเงินงบประมาณในบัตรสวัสดิการแห่งรัฐ ซึ่งนอกจากผู้ถือบัตรสวัสดิการแห่งรัฐจะได้ประโยชน์แล้ว  ร้านค้าที่รับรูดบัตรก็หวังจะได้รับอานิสงส์จากการใช้จ่ายไปด้วย โดยจำนวนผู้ถือบัตรมากขึ้น รวมทั้งเพิ่มเงินจับจ่ายอีก 500 บาทในเทศกาลช่วงปีใหม่ ทำให้บางร้านค้าต้องรีบกักตุนสินค้า

การขยายจำนวนผู้ใช้บัตรสวัสดิการแห่งรัฐ จากจำนวนกว่า 11 ล้าน 4 แสนคน เพิ่มขึ้นอีก 3 ล้าน 1 แสนคน รวมแล้ว ขณะนี้มีจำนวนผู้ใช้บัตรสวัสดิการแห่งรัฐ มากกว่า 14ล้าน 5 แสนคน ทำให้ร้านขายสินค้าที่เข้าร่วมโครงการร้านธงฟ้าประชารัฐเตรียมเพิ่มสินค้าไว้รองรับ
เช่นร้านค้าแห่งนี้ บอกว่า เพิ่งเข้าร่วมโครงการฯ ได้ประมาณ 3 เดือน มีผู้ใช้บัตรสวัสดิการซื้อสินค้าเดือนละกว่า 1 หมื่นบาท ถือว่ายังไม่มากนักเมื่อเทียบกับยอดขายทั่วไป แต่หลังจากรัฐบาลได้เพิ่มจำนวนผู้ใช้บัตร รวมทั้งแจกเงินให้ผู้ถือบัตรสวัสดิการเพื่อเป็นของขวัญปีใหม่อีกคนละ 500 บาท คาดว่าจะทำให้ขายสินค้าได้เพิ่มขึ้น

เช่นเดียวกับร้านที่เข้าร่วมโครงการฯ ย่านหัวหมาก เขตบางกะปิ ที่ระบุว่า การขยายจำนวนผู้ใช้บัตรและมาตรการแจกเงินช่วยเหลือต่างๆ ช่วยทำให้ขายสินค้าได้มากขึ้น
นั่นเป็นความหวังของร้านค้าจำนวนไม่น้อย แต่ถ้าดูอารมณ์ของผู้บริโภค หรือ ผู้ถือบัตรสวัสดิการแห่งรัฐ ผู้ช่วยศาสตราจารย์ธนวรรธน์ พลวิชัย ผู้อำนวยการศูนย์พยากรณ์เศรษฐกิจและธุรกิจ มหาวิทยาลัยหอการค้าไทย ไม่ปฏิเสธว่า มาตรการช่วยเหลือผู้ถือบัตรสวัสดิการแห่งรัฐ เพิ่มกำลังซื้อให้กับผู้ถือบัตรได้ แต่ไม่มีผลกระตุ้นต่อเศรษฐกิจในภาพรวมมากนัก
เนื่องจากประชาชนส่วนใหญ่ยังระมัดระวังการจับจ่ายใช้เงิน เพราะไม่มั่นใจในภาวะเศรษฐกิจ ดังนั้นต้องรอดูเมื่อถึงเวลาที่ผู้ถือบัตรได้รับเงินที่รัฐบาลเเจกอีกครั้ง ว่าจะคึกคักตามที่บรรดาร้านค้าคาดหวังไว้หรือไม่
