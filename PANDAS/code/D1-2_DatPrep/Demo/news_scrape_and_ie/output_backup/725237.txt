Netflix รายงานรายได้และข้อมูลสำคัญประจำไตรมาสแรกปี 2562 ว่าทำรายได้ได้กว่า 4.5 พันล้านเหรียญสหรัฐ และมีผู้ที่สมัครชำระค่าบริการทั่วโลกถึง 148 ล้านสมาชิก โดยในไตรมาสนี้มีสมาชิกเพิ่มขึ้นมากเป็นประวัติการณ์ถึง 9.6 ล้านสมาชิก หรือเพิ่มขึ้นร้อยละ 16 จากช่วงเดียวกันของปีที่แล้ว (เป็นสมาชิกในสหรัฐอเมริกา 1.74 ล้านสมาชิก และ 7.86 ล้านสมาชิกในประเทศอื่นๆ)
นอกจากนี้ Netflix ยังระบุว่า การเปิดตัวบริการวิดีโอสตริ่มมิ่งของ Apple และ Disney เมื่อเร็วๆ นี้ จะไม่กระทบกับการเติบโตของบริษัท เนื่องจากว่ายังมีโอกาสอีกมหาศาลในด้านความต้องการรับชมทีวีและภาพยนตร์ที่มีคุณภาพ ซึ่ง Netflix สามารถตอบสนองสัดส่วนเพียงเล็กน้อยของความต้องการนั้น เช่นในสหรัฐอเมริกา ชั่วโมงการชมทีวีสตรีมมิ่งของ Netflix คิดเป็นเพียงประมาณร้อยละ 10 ของการดูทีวีทั้งหมดเท่านั้น และ Sandvine ประเมินว่า การชม Netflix ผ่านอุปกรณ์อินเทอร์เน็ตเคลื่อนที่ทั่วโลกคิดเป็นเพียงร้อยละ 2 เท่านั้น จึงหมายความว่า Netflix ยังมีโอกาสในการเติบโตอีกมากในหลายประเทศผ่านอุปกรณ์เคลื่อนที่ต่างๆ เช่น โทรศัพท์มือถือ
ข้อมูลที่น่าสนใจอื่นๆ ในไตรมาสนี้ประกอบด้วย
– เนื้อหาจากประเทศต่างๆ ได้รับความนิยมทั้งในประเทศเจ้าของเนื้อหาและในต่างประเทศ เช่น ซีรีส์เกาหลี Kingdom เป็นซีรีส์ที่ประสบความสำเร็จมากที่สุดตั้งแต่ซีซันส์แรกในประเทศเกาหลีและยังเป็นซีรี่ส์ที่ถูกใจผู้ชมนับล้านนอกประเทศเกาหลีโดยเฉพาะอย่างยิ่งในทวีปเอเชีย
– มีสมาชิกทั้งครัวเรือนจำนวนถึง 45 ล้านครอบครัวที่ชมซีรีส์เรื่อง Umbrella Academy ภายในสี่สัปดาห์แรกที่เปิดให้ชม
– ภาพยนตร์แอ็คชั่น Triple Frontier นำแสดงโดย เบน แอฟเฟล็ก มีผู้ชมถึง 52 ล้านครอบครัวในช่วงสี่สัปดาห์แรกที่นำออกฉาย
– The Highwaymen นำแสดงโดย เควิน คอสต์เนอร์ และ วูดดี แฮร์เรลสัน มีผู้ชม 40 ล้านครอบครัวในเดือนแรกตามที่คาดการณ์ไว้
– สารคดีธรรมชาติ เรื่อง Our Planet ก็กำลังจะขึ้นเป็นอันดับหนึ่งในซีรีส์สารคดีระดับโลกที่ประสบความสำเร็จที่สุดของ Netflix ที่คาดว่าจะมีจำนวนผู้ชมมากกว่า 25 ล้านครัวเรือนภายในเดือนแรกที่เปิดตัว
– ซีรีส์ใหม่แนวอินเทอร์แอคทีฟที่ให้ผู้ชมมีส่วนร่วม เรื่อง You vs Wild จะดึงดูดผู้ชมราว 25 ล้านคนให้ร่วมสนุกภายใน 28 วันแรกหลังจากการเปิดตัว
– เมื่อปีที่แล้ว Netflix เป็นเน็ตเวิร์กที่ได้รับการเสนอชื่อเข้าชิงรางวัล Emmys มากที่สุด และเป็นสตูดิโอที่ถูกเสนอชื่อเข้าชิงรางวัลออสการ์มากเป็นอันดับสอง และได้รับรางวัลมากที่สุดทั้ง Emmys และออสการ์ รวมถึงรางวัลผู้กำกับยอดเยี่ยมโดย อัลฟอนโซ คัวรอน (Alfonso Cuarón) และรางวัลกำกับภาพยอดเยี่ยมจากเรื่อง Roma ซึ่งชนะรางวัลภาพยนตร์ภาษาต่างประเทศยอดเยี่ยมอีกด้วย
โดยในไตรมาสที่ 2 นี้ Netflix จะทำการทดลองระบบ Top 10 lists สำหรับคอนเทนต์ที่ได้รับความนิยมมากที่สุดประจำสัปดาห์เพื่อช่วยให้ผู้ชมตัดสินใจเลือกชมได้ง่ายขึ้นโดยดูจากภาพยนตร์ที่คนอื่น ๆ กำลังชมกันอยู่ โดยจะเริ่มทดลองกับบริการในเขตสหราชอาณาจักรเป็นที่แรก
