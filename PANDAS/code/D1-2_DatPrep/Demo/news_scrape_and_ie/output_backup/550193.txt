ร้าน ‘แสงเจริญดินเผา’ สินค้าเครื่องปั้นโอท็อปของจังหวัดนนทบุรี เปลี่ยนดินธรรมดา สร้างมูลค่าไม่น้อย
ธุรกิจดินเผา เป็นสินค้าโอท็อปของจังหวัดนนทบุรีมาเนิ่นนานตั้งแต่อดีตจนปัจจุบัน หากเคยมาเที่ยวเกาะเกร็ด คงจะทราบกันดีว่าที่นี่นั้น มีดินเผาเป็นเอกลักษณ์ขึ้นชื่อ โดยร้าน “แสงเจริญดินเผา” ท่าน้ำปากเกร็ด ก็เป็นอีกหนึ่งร้านที่นักท่องเที่ยวที่มาเที่ยวเกาะเกร็ดต้องแวะชม ด้วยเครื่องปั้นคุณภาพเยี่ยม ประกอบกับทางร้านนำโซเชียลเฟซบุ๊ก เข้าช่วยเรียกลูกค้าต่างถิ่นจากโลกออนไลน์ได้จำนวนไม่น้อย

‘คุณวันวิชิต บูรณะสิทธิพร’ เจ้าของธุรกิจ “แสงเจริญดินเผา” ร้านขายกระถาง เครื่องปั้น ของใช้ทุกชนิดที่ทำขึ้นมาจากดินเผา เล่าว่า ธุรกิจนี้สืบทอดกันมาตั้งแต่รุ่นคุณทวดของตน ปัจจุบันเกาะเกร็ดมีชื่อเสียงมากขึ้น นักท่องเที่ยวเดินทางมาเที่ยวเยอะขึ้น ทำให้มีลูกค้ารู้จักร้านมากขึ้น จากที่ขายแค่กระถางต้นไม้ ได้ปรับเปลี่ยนตามกระแสยุคใหม่เริ่มทำสินค้าอื่นๆ ตามใจลูกค้า อาทิ อ่างบัว หม้อจิ้มจุ่ม กระถางกระบองเพชร บ้านกุ้ง บ้านแมว

นอกจากนี้ ลูกค้ายังสามารถออกแบบสิ่งของที่อยากให้ทางร้านทำให้ได้อีกด้วย ด้วยความคิดที่ว่ายุคนี้ต้องเร็ว ถ้าลูกค้าอยากได้อะไร เราก็ทำให้ตามแบบที่ลูกค้าสั่งหลายแบบได้ตามความพึงพอใจ เพื่อให้ลูกค้ามีตัวเลือกมากขึ้น อีกหนึ่งสินค้าที่ได้รับกระแสตอบรับอย่างดีคือ ‘บ้านแมวดินเผา’ หม้อดินเผาคล้ายบ้านแมวทั่วไป สามารถใช้งานได้จริง ด้านบนบ้านแมว สามารถเติมน้ำได้ ทำให้ด้านในบ้านแมวนั้นมีความเย็น ถูกใจทั้งเจ้าเหมียวและคนเลี้ยง

สำหรับใครที่สนใจสินค้าดินเผาไทย สามารถติดตามได้ที่เฟซบุ๊กแฟนเพจ  แสงเจริญดินเผา  หรือเดินทางเข้าไปแวะชมได้ทุกวันที่ ร้านแสงเจริญดินเผา ท่าน้ำปากเกร็ด ถนนแจ้งวัฒนะ จ.นนทบุรี
