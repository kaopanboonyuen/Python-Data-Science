นายชัยวัฒน์ โควาวิสารัช ประธานเจ้าหน้าที่บริหารและกรรมการผู้จัดการใหญ่ บริษัท บางจาก คอร์ปอเรชั่น จำกัด (มหาชน) เปิดเผยว่า ในช่วงเทศกาลปีใหม่ บริษัท บางจากฯ ไม่ปรับขึ้นราคาน้ำมันระหว่างวันที่ 28 ธ.ค. 60 – 3 ม.ค. 61 รวม 7 วัน เพื่อเติมเต็มความสุขให้คนไทยที่เดินทางไปพักผ่อน เยี่ยมครอบครัวญาติมิตร และเป็นการแสดงความขอบคุณลูกค้าที่ให้การสนับสนุนบริษัท บางจากฯ มาโดยตลอด
แม้ว่าราคาน้ำมันดิบในตลาดโลกจะปรับเพิ่มขึ้นก็ตาม แต่หากน้ำมันดิบในตลาดโลกปรับลดลง บริษัท บางจากฯ จะปรับลดราคาน้ำมันลง พร้อมกันนี้ได้เตรียมสำรองน้ำมันทั้งที่สถานีบริการ คลังน้ำมันบางจากทุกภูมิภาค และเพิ่มจำนวนรถขนส่ง เพื่อให้ประชาชนที่เดินทางมีน้ำมันใช้อย่างเพียงพอ
นอกจากนี้ ยังได้ร่วมกับกรมการขนส่งทางบกจัดโครงการ “ตรวจรถฟรี ขับขี่ปลอดภัย” เพื่อเตรียมความพร้อมสภาพรถก่อนเดินทาง และรณรงค์การขับขี่อย่างปลอดภัยตลอดช่วงเทศกาลปีใหม่ โดยให้บริการตรวจเช็คสภาพรถฟรี 11 รายการ ณ ศูนย์บริการ Green Serve และ Wash Pro ในสถานีบริการน้ำมันบางจาก 25 สาขา ทั่วประเทศ
ตั้งแต่ 15 ธ.ค. 60 – 15 ม.ค. 61 อีกทั้งยังได้จัดกิจกรรมสมนาคุณพิเศษสำหรับสมาชิกบัตรแก๊สโซฮอล์คลับและดีเซลคลับ โดยมอบคะแนนสะสมเพิ่ม เมื่อเติมบางจากแก๊สโซฮอล์ 91S, 95S, E20S, E85S และไฮดีเซล S เพื่อใช้รับส่วนลดในการเติมน้ำมันและสิทธิประโยชน์อื่นๆ และให้สมาชิกแลกคะแนนทางเว็บไซต์เพียง 500 คะแนนเพื่อรับกรมธรรม์ประกันอุบัติเหตุมูลค่าสูงสุดถึง 100,000 บาท
