เปิดใจเจ้าของร้าน ‘หนองมนเบอเกอรีขอนแก่น’ ทาร์ตไข่ชิ้นละ 10 บาท กระแสตอบรับดี มีลูกค้ารอคิวเพียบ เปิดแค่ 2 เดือน ต้องขยายอีกสาขา ฟันรายได้วันละหลายหมื่นบาท
กลายเป็นร้านเบเกอรีที่ได้รับความนิยมอย่างมากในจังหวัดขอนแก่น สำหรับร้าน  ‘หนองมนเบอเกอรี’  ที่หยิบยกเอา ‘ทาร์ตไข่’ ขนมเมนูโปรดของวัยรุ่นมาทำขายในราคาย่อมเยาว์ เพียงชิ้นละ 10 บาท ทำเอาคอขนมหวานต่างแห่ไปอุดหนุนแน่นหน้าร้านทุกวันตั้งแต่ร้านเปิดยันเย็น จนต้องรับบัตรคิวรอกันเป็นแถว ล่าสุดขยายสาขาเพิ่มอีก 1 ร้านแล้ว

คุณเอิน สุขบุญญา รุกโฮล์ม  เจ้าของร้านหนองมนเบอเกอรีขอนแก่น  เปิดเผยถึงจุดเริ่มต้นว่า ตนมีญาติเปิดร้านเบเกอรีที่มหาสารคามอยู่แล้ว จึงขอนำสูตรทาร์ตไข่มาทำขายบ้าง ซึ่งที่ขอนแก่นทาร์ตไข่ยังไม่มีร้านแพร่หลาย จึงตัดสินใจมาเปิดขาย พอขายได้ไม่นานก็มีลูกค้าจำนวนมากมาต่อคิวรอซื้อ เนื่องจากกระแสแชร์ส่งต่อในโลกโซเชียล และการบอกกันปากต่อปาก

ร้าน  ‘หนองมนเบอเกอรี’  เพิ่งเปิดร้านได้แค่ 2 เดือนเท่านั้น ถึงกับต้องขยายสาขาเพิ่มอีก 1 ร้าน ถือเป็นธุรกิจที่ประสบความสำเร็จในระยะเวลาไม่นาน  คุณเอิน  ได้เผยถึงจุดเด่นว่า ทาร์ตไข่ของทางร้าน ใช้ของที่มีคุณภาพ ชิ้นใหญ่ และอร่อย ไม่เหมือนทาร์ตไข่ที่เคยรับประทานที่อื่นอย่างแน่นอน

นอกจาก  ‘ทาร์ตไข่’  ที่สร้างรายได้มากสุดวันละ 3,000 ชิ้น ฟันรายได้ต่อวันกว่า 30,000 บาท ในร้านยังมีพายไส้ต่างๆ อาทิ พายสัปปะรด สติ๊กนม สติ๊กช็อกโกแลตอีกด้วย ซึ่งในอนาคต อาจจะมีการพัฒนา  ‘ทาร์ตไข่’  สูตรใหม่ ปรับเปลี่ยนไส้มากขึ้นให้มีความหลากหลาย
สุดท้าย  คุณเอิน   ได้ฝากถึงคนที่กำลังมองหาธุรกิจเป็นของตัวเองว่า การจะประสบความสำเร็จได้ต้องใช้ความอดทนอย่างมาก รวมทั้งต้องมีกำลังใจเยอะๆ อย่าย่อท้อ ซึ่งปัจจุบันธุรกิจของตนก็ยังต้องพยายามแก้ไขปัญหาต่อไปในเรื่องของคิวลูกค้า ล่าสุดกำลังเตรียมขยายร้านสาขาแฟรี่ให้ใหญ่ขึ้น เพื่อรองรับลูกค้าที่มีจำนวนมาก
สำหรับใครที่อยากลองแวะไปอุดหนุนทาร์ตไข่ สามารถไปได้ทั้ง 2 สาขา สาขาแรกอยู่ซอยหลังห้างแฟรี่พลาซ่า ถนนหน้าเมือง อำเภอเมือง จังหวัดขอนแก่น ส่วนสาขา 2 อยู่ที่ซอยกังสดาล ข้างมหาวิทยาลัยขอนแก่น เดินทางเส้นถนนมิตรภาพ ลงอุโมงค์มาทางแยกกัลปพฤกษ์เลี้ยวซ้าย เจอเซเว่นที่สองเลี้ยวซ้ายอีกที ประมาณ 500 ม. ถึงร้านเลย ซึ่งแม่ค้าฝากมาบอกว่าไม่รับโทรจองแล้วนะคะ เพราะคิวแน่นมาก

