นักวิเคราะห์ ชี้ การกำหนดวันเลือกตั้งชัดเจน ส่งผลบวกต่อ หุ้นไทย  หนุนความเชื่อมั่นนักลงทุน หวังช่วยปลดล็อคลงทุนต่างชาติ เพิ่มความมั่นใจเอกชน
นายพิพัฒน์ เหลืองนฤมิตชัย ผู้ช่วยกรรมการผู้จัดการสายงานวิจัย บริษัท หลักทรัพย์ภัทร จำกัด (มหาชน) เปิดเผยว่า จากการที่ พล.อ.ประยุทธ์ จันทร์โอชา นายกรัฐมนตรีและหัวหน้าคณะรักษาความสงบแห่งชาติ (คสช.) มีความชัดเจนที่จะประกาศวันเลือกตั้งในเดือนมิถุนายน 2561 และคาดว่าจะมีการเลือกตั้งในเดือนพฤศจิกายน 2561 นั้น ได้ส่งผลบวกต่อความมั่นใจและแง่จิตวิทยาของนักลงทุน
สะท้อนจากแรงซื้อขายและการปรับตัวขึ้นของดัชนีตลาดหุ้นไทยที่ผ่านมา แต่จะส่งผลต่อภาพรวมเศรษฐกิจ รวมถึงการบริโภค การใช้จ่ายได้จริงหรือไม่จะต้องติดตามอย่างต่อเนื่อง ทั้งนี้เชื่อว่าเมื่อมีการเลือกตั้ง จะช่วยให้เกิดเม็ดเงินสะพัดในช่วงเลือกตั้ง แม้อาจมีช่วงเวลาในการหาเสียงน้อยกว่าการเลือกตั้งที่ผ่านมา ประกอบกับทิศทางการลงทุนที่จะมีความชัดเจน จากการปลดล็อคกฏหรือเงื่อนไขการลงทุนจากต่างชาติบางประเทศ
หลังจากก่อนหน้านี้ติดเงื่อนไขไม่สามารถเข้ามาลงทุนในประเทศที่มีรัฐบาลไม่ได้มาจากการเลือกตั้ง ซึ่งจะช่วยเพิ่มความมั่นใจให้กับเอกชน อย่างไรก็ตาม แม้ภาพรวมตลาดฯ ปรับตัวสูงขึ้น แต่แนวโน้มกำไรบริษัทจดทะเบียนในปีนี้ยังมีแนวโน้มลดลงจากคาดการณ์เดิม
