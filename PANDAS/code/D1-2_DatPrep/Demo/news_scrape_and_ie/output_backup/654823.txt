นายวิรไท สันติประภพ ผู้ว่าการธนาคารแห่งประเทศไทย (ธปท.) เปิดเผยว่า ธปท.ออกใช้ธนบัตรแบบใหม่ แบบ 17 ชนิดราคา 500 บาท และ 1,000 บาท ในวันเฉลิมพระชนมพรรษา สมเด็จพระเจ้าอยู่หัว มหาวชิราลงกรณ บดินทรเทพยวรางกูร วันที่ 28 กรกฎาคม 2561 เพื่อใช้เป็นธนบัตรหมุนเวียนทั่วไป
ด้านหน้าของธนบัตรทุกชนิดราคา เชิญพระสาทิสลักษณ์สมเด็จพระเจ้าอยู่หัวมหาวชิราลงกรณ บดินทรเทพยวรางกูร ในฉลองพระองค์เครื่องแบบเต็มยศของกองทัพอากาศเป็นภาพประธาน ด้านหลังของธนบัตรแต่ละชนิดราคา เชิญพระบรมสาทิสลักษณ์พระมหากษัตริย์ 2 พระองค์ เรียงตามลำดับรัชกาล พร้อมภาพประกอบที่เป็นภาพหนึ่งในพระราชกรณียกิจสำคัญของแต่ละพระองค์

โดยชนิดราคา 500 บาท แสดงพระบรมสาทิสลักษณ์พระบาทสมเด็จพระปกเกล้าเจ้าอยู่หัว คู่กับพระบาทสมเด็จพระปรเมนทรมหาอานันทมหิดล และชนิดราคา 1,000 บาท แสดงพระบรมสาทิสลักษณ์พระบาทสมเด็จพระปรมินทรมหาภูมิพลอดุลยเดช คู่กับพระสาทิสลักษณ์สมเด็จพระเจ้าอยู่หัวมหาวชิราลงกรณ บดินทรเทพยวรางกูร

สำหรับธนบัตรทั้ง 2 ชนิดราคานี้ ได้นำเทคโนโลยีต่อต้านการปลอมแปลงแบบพิเศษมาใช้ ดังนี้ ลายประดิษฐ์พิมพ์ด้วยเทคโนโลยีหมึกพิมพ์แม่เหล็ก 3 มิติเปลี่ยนสีได้ ทำให้เกิดลวดลาย 3 มิติเคลื่อนไหวเมื่อพลิกเปลี่ยนมุมมองและเปลี่ยนสลับจากสีทองเป็นสีเขียวได้ แถบสีที่ฝังในเนื้อกระดาษจะมีบางส่วนปรากฏให้เห็นเป็นระยะ

เมื่อเปลี่ยนมุมมองจะเปลี่ยนสี และเห็นรูปเคลื่อนไหว ลายประดิษฐ์ที่เรียงกันในแนวตั้ง ใกล้กับบริเวณลายน้ำ พิมพ์ด้วยหมึกพิมพ์พิเศษสีเหลือบเหลือง สำหรับลักษณะต่อต้านการปลอมแปลงอื่น ๆ ของธนบัตรยังคงไว้เช่นเดิม
นายวิรไท กล่าวว่า การออกใช้ธนบัตรแบบใหม่ครั้งนี้ ธปท.ได้มีการปรับปรุงข้อความเตือนระบุโทษการปลอมหรือแปลงธนบัตรที่ด้านหลังธนบัตรให้สอดคล้องกับพระราชบัญญัติแก้ไขเพิ่มเติมประมวลกฎหมายอาญา พ.ศ. 2560 โดยด้านหลังของธนบัตรชนิดราคา จะมีข้อความว่า “การปลอมหรือแปลงธนบัตรเป็นความผิด ต้องระวางโทษตามประมวลกฎหมายอาญา” เพื่อให้สามารถรองรับการแก้ไขกฎหมายที่อาจเกิดขึ้นในอนาคตได้ด้วย

ทั้งนี้ ประชาชนสามารถเบิกถอนธนบัตรชนิดราคา 500 บาท และ 1000 บาท แบบใหม่ ได้ตามช่องทางปกติผ่านธนาคารพาณิชย์ทุกแห่ง รวมถึงธนาคารออมสิน ธนาคารเพื่อการเกษตรและสหกรณ์การเกษตร (ธ.ก.ส.) ธนาคารอาคารสงเคราะห์ (ธอส.) ธนาคารอิสลามแห่งประเทศไทย และธนบัตรทุกแบบที่ออกใช้ก่อนหน้านี้ยังสามารถใช้ชำระหนี้ได้ตามกฎหมาย เมื่อวันที่ 6 เมษายน 2561 ธปท.ได้นำธนบัตรแบบใหม่ 3 ชนิดราคา คือ 20 บาท 50 บาท 100 บาท ออกใช้ไปแล้ว

