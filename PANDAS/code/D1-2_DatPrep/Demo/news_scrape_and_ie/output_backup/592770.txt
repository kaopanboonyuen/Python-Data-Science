หุ้นไทย  เปิดบวก 8.69 จุด เพิ่มขึ้น 418 หลักทรัพย์ นักวิเคราะห์ มอง บาทแข็งหนุนแรงซื้อต่างชาติ กรอบวันนี้ 1,705-1,720 จุด
บรรยากาศการลงทุนในตลาดหุ้นไทยเช้าวันนี้ (16 ต.ค.) เปิดทำการเมื่อเวลา 10.00 น. ดัชนีปรับตัวเพิ่มขึ้น 8.69 จุด แตะที่ระดับ 1,721.17 จุด ด้วยมูลค่าการซื้อขาย 4,557.12 ล้านบาท โดยหลักทรัพย์เพิ่มขึ้น 418 หลักทรัพย์ ลดลง 192 หลักทรัพย์ ไม่เปลี่ยนแปลง 309 หลักทรัพย์
นักวิเคราะห์ บล.ฟิลลิป มองว่า โดยดัชนีวันนี้ยังพร้อมที่จะปรับตัวขึ้น จาก Sentiment บวกภายใน และในมุมมองที่ต่างชาติยังสนใจเข้าลงทุนในหุ้นไทยมากขึ้น โดยสังเกตจากปริมาณซื้อขาย และค่าเงินบาทที่แข็งค่าเมื่อเทียบดอลลาร์สหรัฐ อย่างไรก็ดี ยังคงต้องระมัดระวังเพราะต่างชาติยังขายสุทธิในตลาดอนุพันธ์อยู่เป็นจำนวนมาก มองกรอบวันนี้ 1,705-1,720 จุด
