นายวีรวัฒน์ ปัณฑวังกูร รองกรรมการผู้จัดการอาวุโส ธนาคารกสิกรไทย และนายวีรเดช อัครผลพานิช รองกรรมการผู้จัดการ บริษัท เคาน์เตอร์เซอร์วิส จำกัด ร่วมเปิดบริการ “เคแบงก์ เซอร์วิส” (KBank Service) โดยแต่งตั้งให้ บริษัท เคาน์เตอร์เซอร์วิส จำกัด เป็นตัวแทนธนาคาร (แบงกิ้ง เอเย่นต์) รับฝากเงินเข้าบัญชีธนาคารกสิกรไทย ได้ตลอด 24 ชั่วโมงเป็นครั้งแรกที่เคาน์เตอร์เซอร์วิส ภายในร้านเซเว่น อีเลฟเว่น กว่า 11,000 สาขาทั่วประเทศ
โดยรับฝากเงินสดได้สูงสุด 30,000 บาทต่อรายการ และได้สูงสุดวันละ 100,000 บาทต่อบัญชี คิดค่าบริการรายการละ 15 บาท โดยเงินจะเข้าบัญชีปลายทางทันที ผู้ฝากจะได้ใบเสร็จ และ SMS ยืนยันการทำรายการ พิเศษสำหรับลูกค้าที่ฝากเงินระหว่าง 24 เมษายน ถึง 30 มิถุนายน 2562 จะได้รับคูปองแทนเงินสดท้ายใบเสร็จมูลค่า 10 บาท รวม 30,000 สิทธิ์
เพื่อเป็นส่วนลดสำหรับการซื้อสินค้าที่ร่วมรายการในร้านเซเว่น อีเลฟเว่น ภายในวันที่ที่ระบุในคูปองท้ายใบเสร็จ ณ สาขาที่ร่วมรายการ สอบถามข้อมูลเพิ่มเติมติดต่อ K-Contact Center 02-8888888 หรือ www.kasikornbank.com หรือ Counter Service Call Center 02-0712245
