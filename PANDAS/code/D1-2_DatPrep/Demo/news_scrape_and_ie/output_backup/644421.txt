เมื่อวานนี้ (23 พ.ค.) หัวหน้า คสช. ได้ใช้มาตรา 44 ช่วยเหลือผู้ประกอบการทีวีดิจิทัล ด้วยการขอพักชำระหนี้ได้ไม่เกิน 3 ปี และในส่วนของการชำระค่าเช่าโครงข่ายภาคพื้นดินในระบบดิจิตอล (MUX) สำนักงาน กสทช. จะช่วยชำระให้กับผู้ประกอบการทีวีดิจิทัลในอัตราร้อยละ 50 ของค่าเช่าทั้งหมด เป็นเวลา 24 เดือน

ขณะที่ นายฐากร ตัณฑสิทธิ์ เลขาธิการ กสทช. เปิดเผยว่า ผู้ประกอบการทีวีดิจิทัลที่เคยขอรับสิทธิขยายระยะเวลาการชำระค่าธรรมเนียมใบอนุญาตฯ ตามคำสั่งหัวหน้า คสช. ที่มีการแบ่งงวดการชำระเงินที่เหลือออกเป็น 6 งวดแล้ว และได้มีการชำระงวดที่ 1 ไปแล้ว ยังเหลือที่ต้องชำระในงวดที่ 2-6 ถ้าจะขอพักชำระหนี้ ก็สามารถขอพักชำระหนี้ได้ตั้งแต่งวดที่ 2 เป็นต้นไป

ส่วนผู้ประกอบการทีวีดิจิทัลที่ไม่ได้ใช้สิทธิ ก็จะมีงวดชำระที่เหลือคืองวดที่ 5 (ซึ่งครบกำหนดชำระวันที่ 23 พ.ค.) กับงวดที่ 6 ก็สามารถที่จะขอพักชำระหนี้ในงวดที่ 5 และงวดที่ 6 ได้ เป็นระยะเวลา 3 ปีเช่นกัน
อย่างไรก็ตาม เมื่อวันวานนี้ (23 พ.ค.) เป็นวันสุดท้ายของการจ่ายค่าธรรมเนียมใบอนุญาต ทีวีดิจิทัล 20 ช่อง ต่างยื่นขอพักชำระหนี้ หลังมีประกาศ มาตรา 44 ยกเว้นช่อง 7 และ เวิร์คพอยท์ ที่ได้จ่ายค่าธรรมเนียมใบอนุญาตไปก่อนหน้านั้นแล้ว
