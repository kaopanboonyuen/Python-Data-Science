กระทรวงแรงงาน เผยญี่ปุ่นออกกฎหมายว่าด้วยการดำเนินการเกี่ยวกับการฝึกงานด้านเทคนิคสำหรับชาวต่างชาติ เปิดโอกาสให้แรงงานไทยสามารถฝึกงานได้ถึง 5 ปี ล่าสุดส่งแรงงานไทยไปฝึกแล้วเกือบ 4,000 ราย
นายวรานนท์ ปีติวรรณ อธิบดีกรมการจัดหางาน เปิดเผยว่า เมื่อวันที่ 28 พฤศจิกายน 2559 ประเทศญี่ปุ่นได้ประกาศใช้กฎหมายว่าด้วยการดำเนินการเกี่ยวกับการฝึกงานด้านเทคนิคสำหรับชาวต่างชาติให้เป็นไปอย่างเหมาะสม และการคุ้มครองผู้ฝึกงานด้านเทคนิค ซึ่งจะมีผลบังคับใช้ภายใน 1 ปี  ซึ่งสาระสำคัญของกฎหมายฉบับนี้จะเป็นโอกาสดีของแรงงานไทยที่จะสามารถขยายระยะเวลาการฝึกงานจาก 3 ปี เป็น 5 ปี  ทั้งยังได้รับการพัฒนาทักษะฝีมือที่สูงขึ้น โดยประเทศญี่ปุ่นเป็นตลาดแรงงานที่น่าสนใจมากประเทศหนึ่งของกลุ่มแรงงานที่ต้องการไปทำงานในต่างประเทศ กระทรวงแรงงาน โดยกรมการจัดหางานได้มีความร่วมมือกับองค์กร IM

ประเทศญี่ปุ่นจัดส่งแรงงานไทยไปฝึกปฏิบัติงานเทคนิคในประเทศญี่ปุ่นตั้งแต่ปี 2543 จนถึงปี 2559 โดยการจัดส่งไม่ต้องเสียค่าบริการใด ๆ นอกจากค่าใช้จ่ายส่วนตัว ซึ่งที่ผ่านมาการจัดส่งไปแล้วจำนวนทั้งสิ้น 3,967 คน มีผู้สำเร็จการฝึกฯ จำนวน 2,729 คน และผู้ฝึกงานจะได้รับการพัฒนาฝีมือแรงงาน สามารถสื่อสารภาษาญี่ปุ่นและเรียนรู้การทำงานแบบญี่ปุ่น
ดังนั้น เมื่อกลับประเทศไทยจะมีโอกาสได้ทำงานกับบริษัทญี่ปุ่นที่มาลงทุนในไทย ดังนั้น จึงขอให้แรงงานไทยที่สนใจไปฝึกงานที่ญี่ปุ่นเตรียมพร้อมเรื่องภาษา โดยสามารถสอบถามรายละเอียดเพิ่มเติมได้ที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ หรือกองบริหารแรงงานไทยไปต่างประเทศ กรมการจัดหางาน เว็บไซต์ www.overseas.doe.go.th หรือโทร.สายด่วนกรมการจัดหางาน 1694
