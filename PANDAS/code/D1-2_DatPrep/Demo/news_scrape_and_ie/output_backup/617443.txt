บริษัทหลักทรัพย์กสิกรไทย จำกัด มองความเคลื่อนไหวตลาดหุ้นไทยระหว่างวันที่ 12-16 กุมภาพันธ์ ดัชนีมีแนวรับที่ 1,775 และ 1,760 จุด แนวต้าน 1,800 และ 1,820 จุด ตามลำดับ โดยปัจจัยสำคัญที่ต้องติดตาม คงได้แก่ ทิศทางตลาดหุ้นต่างประเทศ ผลการประชุม กนง. รวมถึงผลประกอบของบจ. งวดปี 2560

ส่วนข้อมูลเศรษฐกิจสหรัฐฯ ที่สำคัญอื่นๆ ได้แก่ ดัชนีราคาผู้บริโภค ข้อมูลผลผลิตอุตสาหกรรม ข้อมูลการเริ่มสร้างบ้าน และยอดค้าปลีกเดือนม.ค. ขณะที่ ปัจจัยต่างประเทศที่สำคัญอื่นๆ ได้แก่ จีดีพีไตรมาส 4/2560 (เบื้องต้น) ของยูโรโซนและญี่ปุ่น และดัชนีราคาผู้บริโภคเดือนม.ค. ของอังกฤษ
ทั้งนี้ดัชนีตลาดหุ้นไทยเผชิญแรงขายจากนักลงทุนต่างชาติตลอดสัปดาห์ โดยดัชนี SET ปิดที่ระดับ 1,786.45 จุด ลดลง 2.24% จากสัปดาห์ก่อน มูลค่าการซื้อขายเฉลี่ยต่อวันเพิ่มขึ้นประมาณ 33.46% จากสัปดาห์ก่อน มาที่ 79,729.12 ล้านบาท ส่วนตลาดหลักทรัพย์ mai ปิดที่ 526.60 จุด ลดลง 1.16% จากสัปดาห์ก่อน
