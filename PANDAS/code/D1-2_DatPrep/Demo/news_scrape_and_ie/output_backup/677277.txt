นายศิริ จิระพงษ์พันธ์ รัฐมนตรีว่าการกระทรวงพลังงาน เปิดเผยว่า จะดูแลไม่ให้ราคาน้ำมันดีเซลเกินกว่า 30 บาทต่อลิตร โดยใช้กลไกจากกองทุนน้ำมันเชื้อเพลิง ซึ่งขณะนี้เหลือเงินอยู่กว่า 2 หมื่น 5 พันล้านบาท แต่หากราคาน้ำมันดิบดูไบปรับขึ้นไปสู่ระดับ 90-100 ดอลลาร์สหรัฐต่อบาร์เรล ก็อาจจำเป็นต้องขยับราคาขายปลีกน้ำมันดีเซลเล็กน้อย

ขณะที่นักวิเคราะห์หลายสำนักในต่างประเทศ ได้ประเมินว่า ราคาน้ำมันดิบจะสูงถึง 100 ดอลลาร์สหรัฐต่อบาร์เรลในปีนี้ จากกรณีสหรัฐคว่ำบาตรอิหร่านรอบใหม่ และจะมีผลวันที่ 4 พฤศจิกายนนี้ โดยขณะนี้หลายประเทศทยอยลดนำเข้าน้ำมันจากอิหร่านแล้ว
ด้านนางสาวกิ่งกาญจน์ มานะชำนิ ผู้จัดการส่วนบริหารความเสี่ยงราคา บริษัท ไออาร์พีซี เห็นต่าง โดยประเมินว่า ราคาน้ำมันดิบดูไบจะอยู่ที่ 75-85 ดอลลาร์สหรัฐตามการวิเคราะห์ของกลุ่ม ปตท. เพราะคาดว่าราคาที่สูงขึ้นต่อเนื่อง มาจากการเก็งกำไร และอาจมีนักลงทุนเทขายในตลาดล่วงหน้า หลังการคว่ำบาตรอิหร่าน แต่ในระยะสั้นราคาน้ำมันยังมีแนวโน้มสูงขึ้น ส่วนปีนี้คาดว่าน้ำมันดิบจะมีราคาเฉลี่ย 85 ดอลลาร์สหรัฐ

นอกจากนี้ มีรายงานว่า ปลายเดือนตุลาคมนี้ บขส. ขสมก.และ บริษัท ปตท. จะทดลองใช้น้ำมันดีเซล บี 20 กับรถโดยสารขนาดใหญ่ ว่ามีความเหมาะสมหรือไม่ หากใช้แทนน้ำมันดีเซลปกติได้ จะช่วยลดค่าใช้จ่ายเชื้อเพลิง และสนับสนุนนโยบายใช้น้ำมันปาล์มของรัฐบาล หลังราคาน้ำมันสูงขึ้น
