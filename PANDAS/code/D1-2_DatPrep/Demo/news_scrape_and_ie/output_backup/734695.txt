โดย 3 กลุ่มบริษัทเอกชนที่ผ่านการพิจารณาและยื่นซองในวันนี้ และได้คะแนนเรียงตามลำดับ ได้แก่
1. บริษัท คิง เพาเวอร์ดิวตี้ฟรี จำกัด
2. กลุ่มบริษัทการบินกรุงเทพ จำกัด (มหาชน) ร่วมกับบริษัท โฮเทลล็อตเต้ จำกัด ยื่นในนาม “กิจการร่วมค้าการบินกรุงเทพล็อตเต้ดิวตี้ฟรี (ท่าอากาศยานสุวรรณภูมิ)”
3. บริษัท โรงแรมรอยัลออคิด (ประเทศไทย) จำกัด (มหาชน) และพันธมิตรจากอังกฤษที่ยื่นในนาม “กิจการร่วมค้า 3 บริษัท”
ทั้งนี้ ทอท.ยังไม่ประกาศคะแนน ซึ่งเอกชนรายหนึ่งที่แพ้การประมูลไปแบบกังขา กล่าวว่าจะทำหนังสือมายัง ทอท. เพื่อขอดูรายละเอียดการคิดคะแนนและให้แจกแจงแต่ละส่วนด้วย โดยหลังจากนี้ ทอท. จะนำผลประกวดราคาครั้งนี้เข้าสู่การพิจารณาของคณะกรรมการรายได้วันที่ 12 มิถุนายนนี้ และจะเสนอคณะกรรมการ ทอท.ชุดใหญ่ต่อไป
สัญญาของกลุ่มคิง เพาเวอร์ในสนามบินสุวรรณภูมิ เริ่มเมื่อวันที่ 28 กันยายน 2549 สมัยนายทักษิณ ชินวัตร เป็นนายกรัฐมนตรี มีสัญญา 10 ปี สิ้นสุดปี 2559 และได้รับการต่อสัญญา 2 ครั้ง เนื่องจากเกิดเหตุการณ์ที่ส่งผลกระทบต่อผู้เช่าพื้นที่อย่างรุนแรงเช่นเหตุการณ์ปิดสนามบิน ทอท. จึงต่อสัญญาให้ผู้เช่าพื้นที่ครั้งละ 2 ปี ทำให้อายุสัญญาสัมปทานของคิง เพาเวอร์เพิ่มเป็น 14 ปี และจะสิ้นสุดในวันที่ 27 กันยายน 2563 ที่ผ่านมาตัวเลขรายได้จากการทำธุรกิจในสนามบินสุวรรณภูมิของคิง เพาเวอร์ มากถึงปีละ 80,000 ล้านบาท
ทั้งนี้การประมูลดิวตี้ฟรีของ ทอท. คือหนึ่งในอภิมหาโครงการช่วงเปลี่ยนผ่านรัฐบาลที่ได้รับการจับตามองเรื่องความโปร่งใสและการผูกขาด โดยสัมปทานดิวตี้ฟรีในครั้งนี้ เป็นการให้สิทธิสัมปทานเพียงรายเดียว ซึ่งทอท. ยืนยันว่าเหมาะกับท่าอากาศในไทย แต่เพื่อความโปร่งใสจึงแยกเป็น 2 สัญญา คือสุวรรณภูมิ 1 สัญญา กับท่าอากาศยานภูเก็ต เชียงใหม่ และหาดใหญ่อีก 1 สัญญา
อย่างไรก็ดี ทางสมาคมผู้ค้าปลีกไทย ก็ยืนกรานมาตลอดถึงการคัดค้านรูปแบบการให้สัมปทานแก่ผู้ประกอบการรายเดียว และสนับสนุนให้สัมปทานผู้ประกอบการดิวตี้ฟรีเป็นแบบหลายราย โดยแยกตามหมวดหมู่สินค้า (By Category) และอายุสัมปทานที่เหมาะสมคือ 5 ปี ไม่ใช่ 10 ปี
[อัพเดท]
ในวันเดียวกันนี้เอง (31 พฤษภาคม 2562) ทอท. ยังได้ประกาศผลคะแนนรวมสูงสุดผู้ยื่นข้อเสนองานประกอบกิจการบริหารจัดการกิจกรรมเชิงพาณิชย์ภายในอาคารผู้โดยสาร ณ ท่าอากาศยานสุวรรณภูมิ (ทสภ.) ซึ่ง บริษัท บริษัท คิง เพาเวอร์ สุวรรณภูมิ จำกัด ได้ไปอีกเช่นกัน
