หุ้น Apple  ดัน ตลาดหุ้นสหรัฐบวกทุบสถิติอีกครั้ง หลังสาวกต่อแถวยาวรอคิวซื้อ iPhone X ขณะราคาน้ำมันแตะระดับสูงสุดในรอบ 2 ปี
ความเคลื่อนไหวตลาดหุ้นสหรัฐเมื่อคืนที่ผ่านมา ดัชนีดาวโจนส์ เพิ่มขึ้น 22.93 จุด ปิดที่ 23,539.19 จุด เอสแอนด์พี เพิ่มขึ้น 7.99 จุด ปิดที่ 2,587.84 จุด แนสแดค เพิ่มขึ้น 49.49 จุด ปิดที่ 6,764.44 จุด โดยหุ้นของแอปเปิ้ลบริษัทที่มีมูลค่าด้านการตลาดสูงสุดในโลก ปิดบวก 2.6 เปอร์เซ็นต์ หลังสาวกต่อแถวยาวเหยียดตามแอปเปิ้ลสโตร์ สาขาต่างๆทั่วโลก รอคิวซื้อ iPhone X ขณะเดียวกันแอปเปิ้ลยังประมาณการยอดขายที่น่าจะดีกว่าคาดหมายในช่วงฤดูกาลช็อปปิ้งที่กำลังมาถึง
นอกจากนี้ นักลงทุนจับตาตัวเลขทางเศรษฐกิจ หลังกระทรวงแรงงานสหรัฐฯระบุว่าตัวเลขการจ้างงานนอกภาคเกษตรเพิ่มขึ้นต่ำกว่าคาดในเดือนตุลาคม โดยปรับตัวขึ้นเพียง 261,000 ตำแหน่ง ขณะที่นักวิเคราะห์คาดการณ์ว่าจะพุ่งขึ้น 310,000 ตำแหน่ง ส่วนอัตราการว่างงานลดลงสู่ระดับ 4.1% ขณะที่นักวิเคราะห์คาดว่าจะทรงตัวที่ 4.2%

ขณะที่สัญญาน้ำมันดิบเวสต์เทกซัส อินเตอร์มีเดียต หรือไลต์สวีตครูด เดือนธันวาคม เพิ่มขึ้น 1.10 ดอลลาร์ ปิดที่ 55.64 ดอลลาร์ต่อบาร์เรล สูงสุดนับตั้งแต่วันที่ 2 กรกฏาคม 2015 ส่วนเบรนต์ทะเลเหนือลอนดอน งวดส่งมอบเดือนมกราคม เพิ่มขึ้น 1.45 ดอลลาร์ ปิดที่ 62.07 ดอลลาร์ต่อบาร์เรล
