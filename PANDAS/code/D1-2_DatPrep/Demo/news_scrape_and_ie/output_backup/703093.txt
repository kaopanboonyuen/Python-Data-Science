วันนี้(24 ม.ค.) ผู้สื่อข่าวลงพื้นที่หมู่บ้าน ในตำบลแม่ใส อำเภอเมือง จังหวัดพะเยาหลังนี้ มีสองสามีภรรยายึดอาชีพการเป่าแก้ว เป็นรูปต่างๆ นำออกจำหน่ายจนกลายเป็นสินค้ายอดนิยมในพื้นที่ มานานกว่า 20 ปี

นายประสิทธิ์ ริมวัน เจ้าของงานฝีมือทั้งหมด เล่าว่า จุดเริ่มต้นของอาชีพนี้คือเคยเข้ารับการฝึกที่ศูนย์ศิลปาชีพบางไทร จังหวัดอยุธยา เมื่อปี พ.ศ. 2533 ก่อนจะกลับมาทำมาหากินที่จังหวัดบ้านเกิด โดยขั้นตอนการเป่าแก้วจะใช้แท่งแก้วเป่ากับความร้อนเป่าขึ้นรูป หลังจากได้ทำการเป่าขึ้นรูปเสร็จเรียบร้อยแล้วก็จะมีการทำการตกแต่งทาสี กับผลิตภัณฑ์แก้ว ที่ทำการเป่า เพื่อความสวยงาม ก่อนนำออกจำหน่ายและส่งมอบสินค้าให้กับลูกค้า ทั้งในและต่างจังหวัด ถือเป็นอาชีพหนึ่งที่สร้างรายได้ให้กับครอบครัว และหาดูได้ยากในจังหวัดพะเยา

ด้วยรูปแบบที่ไม่เหมือนใครและไม่มีใครเหมือน คือ การเป่าแก้ว เป็นรูป ต่างๆ อาทิ เช่น เรือสุพรรณหงส์ มังกร เรือสำเภา ปีนักษัตร และของมงคลต่างๆ ทำให้เป็นที่ต้องการของลูกค้าที่สามารถสั่งทำตามแบบได้ และเป็นจุดขายที่ลูกค้าพึงพอใจ เพราะจะได้ชิ้นงานที่เป็นชิ้นเดียวสำหรับตัวเอง ไม่เหมือนใคร เพราะถือว่าเป็นงานแฮนเมด มีออเดอร์สั่ง ตลอดทั้งปี ตั้งแต่ชิ้นเล็กๆ จนถึงชิ้นใหญ่ๆ ราคาเริ่มต้นชิ้นละ 30 บาท ไปจนถึงกว่า 1,000 บาท นับว่าเป็นอาชีพหนึ่งที่สำคัญ ของจังหวัดพะเยา ที่หาดูได้ยากยิ่ง และเป็นหนึ่งเดียวของจังหวัดพะเยา ที่มีให้เห็น ในปัจจุบัน
