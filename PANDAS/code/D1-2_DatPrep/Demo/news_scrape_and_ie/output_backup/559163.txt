เดอะมอลล์-เซ็นทรัล-เทอร์มินอล 21 โคราช 3 ห้างฯ ยักษ์ใหญ่ทุ่มหมดหน้าตัก ชิงกำลังซื้อทุกรูปแบบ ยึดตลาดค้าปลีก

นายชำนาญ เมธปรีชากุล รองประธานกรรมการบริหาร บริษัท เดอะมอลล์ กรุ๊ป จำกัด เผยว่า หลังเปิดโฉมใหม่ เดอะมอลล์ โคราช ตั้งแต่ช่วงเดือน ต.ค. ที่ผ่านมา สามารถเพิ่มจำนวนลูกค้าได้ 20% โดยเฉพาะในส่วนของศูนย์การค้าที่มีความหลากหลาย ครบทั้งสินค้าและบริการ ร้านอาหาร มีแม็กเนตที่ดึงดูดลูกค้าทั้งแบรนด์แฟชั่นระดับโลกที่เปิดใหม่ รวมถึงกิจกรรมทางการตลาด โปรโมชั่นพิเศษที่ตอบโจทย์ลูกค้า ซึ่งจากนี้ไป เดอะมอลล์ โคราช เตรียมกิจกรรมต่อเนื่องตลอดทั้งปี มีแคมเปญและกิจกรรมใหญ่ทุกเดือน กระตุ้นการใช้จ่าย ทั้งคอนเสิร์ตต่างประเทศ , กิจกรรม Signature , Seasonal Event เจาะกลุ่มลูกค้า ดึงกลุ่มครอบครัวและวัยรุ่น

ด้าน นายปกรณ์ พรรธนะแพทย์ รองกรรมการผู้จัดการใหญ่ สายงานปฏิบัติการ บมจ.เซ็นทรัลพัฒนา กล่าวว่า ต้องการให้เซ็นทรัลพลาซา นครราชสีมา ไม่ใช่เป็นเพียงศูนย์การค้า แต่เป็นศูนย์กลางการใช้ชีวิตของคนโคราช ถือเป็นโครงการมิกซ์ยูสขนาดใหญ่ที่ลงทุนกว่า 10,000 ล้านบาท บนพื้นที่ 65 ไร่ พื้นที่โครงการกว่า 355,000 ตร.ม. รวมทุกอย่างไว้ที่เดียว เป็นไลฟ์สไตล์เดสติเนชั่นแหล่งพักผ่อนหย่อนใจ ศูนย์กลางกิจกรรมทุกประเภทสำหรับชาวโคราช
และไม่เพียงการขนร้านค้าแบรนด์ดังทั้งในประเทศและต่างประเทศกว่า 400 ร้าน เพื่อเป็น Hub ของอีสาน ยั งรวมถึงสวนสีเขียวในบรรยากาศริมน้ำ พร้อมลู่วิ่ง ไบก์เลน วอเตอร์เพลย์กราวนด์ โซนสำหรับสัตว์เลี้ยง ตลาดไลฟ์สไตล์ ลานกิจกรรมเอาต์ดอร์ บนพื้นที่กว่า 5,000 ตร.ม. เท่าลานเซ็นทรัลเวิลด์ มีศูนย์ประชุมขนาด 10,000 ตร.ม. รองรับการประชุมสัมมนานานาชาติ แข่งขันกีฬาแมตช์ใหญ่ ๆ รวมทั้งมี CO-WORKINGSPACE ในร้านหนังสือ B2S ที่เป็นสถานที่ทำงานวอล์กอินแห่งแรกในโคราช ในศูนย์การค้าเซ็นทรัล มีไวไฟอินเทอร์เน็ตฟรี และเปิด 24 ชั่วโมง รวมถึงการเปิดพื้นที่สำหรับตลาดเอาต์ดอร์แนวใหม่ “ตลาดด๊ะดาด และ “เดิ่นคนชุม” เพื่อเป็นอีกไลฟ์สไตล์เดสติเนชั่นแห่งใหม่

ขณะที่ นายประเสริฐ ศรีอุฬารพงศ์ กรรมการผู้จัดการ บจ. สยาม รีเทล ดีเวลล็อปเม้นท์ เผยว่า เทอร์มินอล 21 โคราช เป็นการลงทุนขนาดใหญ่ระยะยาว เป็นส่วนหนึ่งของแผนขยายการลงทุนในตลาดภูมิภาคของแลนด์ แอนด์ เฮ้าส์ จะมีผู้เข้ามาใช้บริการ 55,000 คนต่อวัน 70-80% เป็นลูกค้าท้องถิ่น อีก 3 ปีข้างหน้า เทอร์มินอล 21 โคราช จะเปิดโรงแรมขนาด 400 ห้อง เงินลงทุนกว่า 1,800 ล้านบาท
ทั้งนี้ ได้ลงทุน 400 ล้านบาท สร้างอาคารจอดรถใหม่ 5 ชั้น ด้านหลังศูนย์ฯ รองรับรถเพิ่มอีก 800 คัน จากเดิม 2,500 คัน จะเปิดในเดือน ส.ค. นี้ นอกจากนี้ได้เช่าพื้นที่ด้านหลังอาคาร เพิ่มลานจอดรถอีก 300 คัน จะทำให้มีที่จอดรถรวม 4,000 คัน และทุ่มงบฯอีก 100 ล้านบาท ทำการตลาดต่อเนื่องทั้งปี มีกว่า 30 อีเวนต์ใหญ่สร้างสีสันดึงลูกค้า


ขอบคุณภาพ เฟซบุ๊ก  The Mall Korat  ,  CentralPlaza Nakhon Ratchasima  ,  Terminal 21 Korat
ขอบคุณข้อมูล  prachachat
