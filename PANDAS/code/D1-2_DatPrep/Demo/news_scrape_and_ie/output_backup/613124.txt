นายวิรไท สันติประภพ ผู้ว่าการธนาคารแห่งประเทศไทย กล่าวว่า ค่าเงินบาทของไทยยังมีทิศทางที่ผันผวนสูง โดยมีสาเหตุสำคัญมาจากปัจจัยภายนอกประเทศ เช่น การอ่อนค่าของค่าเงินดอลลาร์สหรัฐฯ เมื่อเทียบกับหลายสกุลเงิน จึงส่งผลกระทบกับค่าเงินบาทที่อิงกับดอลลาร์สหรัฐฯ เป็นหลัก

ดังนั้น ภาคธุรกิจจะต้องให้ความสำคัญกับการบริหารความเสี่ยงจากอัตราแลกเปลี่ยน ทั้งนี้ธนาคารแห่งประเทศไทยไม่มีนโยบายแทรกแซงค่าเงินเพื่อประโยชน์ในเรื่องของการส่งออกหรือการค้า แต่จะเข้าไปดูแลในบางช่วงเวลาที่มีเงินไหลเข้าประเทศไทยรุนแรง นอกจากนี้ ยังได้กล่าวถึงการปรับขึ้นค่าแรงขั้นต่ำ 5-22 บาททั่วประเทศ ว่า มีความเหมาะสมกับภาวะเศรษฐกิจปัจจุบัน และเป็นการปรับขึ้นไม่เท่ากันทุกจังหวัดทั่วประเทศ จึงมีผลต่ออัตราเงินเฟ้อน้อยมาก

นายวิรไท กล่าวถึงกรณีการปิดสาขาของธนาคารพาณิชย์ที่มากขึ้น ว่า ยอมรับเป็นผลจากการที่ธนาคารปรับตัวใช้เทคโนโลยีเข้ามาพัฒนาการให้บริการของสถาบันการเงิน ซึ่งถือเป็นเรื่องปกติ เมื่อเทียบกับหลายอุตสาหกรรมที่ต้องการลดการผลิตและแรงงานคน แต่เชื่อว่า ปัจจัยดังกล่าวจะส่งผลดีต่อต้นทุนการให้บริการซึ่งจะทำให้ค่าธรรมเนียมการใช้บริการลดลง และพนักงานมีโอกาสปรับตัว รองรับโลกดิจิทัลมากขึ้น และในไตรมาส1ของปีนี้ ธปท.จะออกประกาศ การใช้ Banking Agent หรือ การมีตัวแทนของสถาบันการเงิน ในการรับฝากและชำระเงิน เพื่อทำให้การเข้าถึงการบริการการเงินของรายย่อย มีประสิทธิภาพและเข้าถึงชุมชนมากขึ้น
