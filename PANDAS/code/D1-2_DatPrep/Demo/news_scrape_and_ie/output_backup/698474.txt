กองทุนบำเหน็จบำนาญข้าราชการ (กบข.) เปิดโอกาสให้สมาชิกมีอิสระในการกำหนดสัดส่วนสินทรัพย์ในแผนลงทุนของตนเอง จากแต่เดิมที่สมาชิกมีโอกาสเพียงเปลี่ยนแผนลงทุนที่ กบข. เป็นผู้กำหนดสัดส่วนสินทรัพย์เหล่านั้นไว้แล้ว
นายวิทัย รัตนากร เลขาธิการคณะกรรมการ กบข. เปิดเผยว่า สมาชิกที่ประสงค์จะกำหนดสัดส่วนสินทรัพย์ในแผนลงทุนของตนเองสามารถทำได้โดยเลือกผสมสัดส่วนจาก 3 แผนทางเลือกการลงทุน ได้แก่ แผนตลาดเงิน แผนตราสารหนี้ และแผนตราสารทุนไทย ซึ่งก่อนดำเนินการจัดสัดส่วนดังกล่าว กบข. กำหนดเงื่อนไขให้สมาชิกทำแบบประเมินความเสี่ยงด้านการลงทุน และแนะนำให้สมาชิกควรศึกษาภาวะเศรษฐกิจและการลงทุนขณะนั้นให้เพียงพอก่อนตัดสินใจเลือกสัดส่วนผสม
ทั้งนี้ กบข. จะดำเนินการนำยอดเงินในบัญชีของสมาชิกที่สามารถเปลี่ยนแผนได้ อันประกอบด้วย เงินสะสม เงินสะสมส่วนเพิ่ม (ถ้ามี) เงินสมทบ และผลประโยชน์ของเงินเหล่านี้ในบัญชีที่มีอยู่เดิม และเงินที่นำส่งใหม่ไปบริหารตามสัดส่วนใหม่ที่สมาชิกกำหนด โดยสมาชิกที่แจ้งความประสงค์ระหว่างวันที่ 1-15 จะได้รับการเปลี่ยนแผนในวันทำการที่ห้านับถัดจากวันที่ 15 ของเดือนนั้น หรือหากสมาชิกที่แจ้งความประสงค์ หลังจากวันที่ 15 ของเดือน จะได้รับการเปลี่ยนแผนการลงทุนในวันทำการที่ห้านับถัดจากวันสุดท้ายของเดือนนั้น
สำหรับสมาชิกที่ไม่ประสงค์ผสมสัดส่วนสินทรัพย์ในแผนลงทุนของตนเอง ยังคงสามารถเลือกแผนลงทุนอื่นๆ ได้ตามระดับความเสี่ยงที่สมาชิกยอมรับได้ หรือหากสมาชิกไม่ได้แจ้งความประสงค์เปลี่ยนแผนใดๆ กบข. จะบริหารเงินของสมาชิกในแผนหลัก สอบถามข้อมูลเพิ่มเติมได้ที่ ไลน์ GPF Community กล่องข้อความทางเฟซบุ๊ก กบข. Call Center กบข. โทร. 1179 หรือขอนัดหมายบริการข้อมูลทางการเงิน ทาง My GPF Application และ My GPF Website
