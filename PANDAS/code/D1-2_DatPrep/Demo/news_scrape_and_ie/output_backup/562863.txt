3BB พร้อมเยียวยาลูกค้า ให้ดู MONOMAXXX ฟรี 1 เดือน หลัง Google และ YouTube ไม่ได้ จนกระทบลูกค้าทั่วประเทศ
รายงานข่าวแจ้งว่า วันนี้ (8 พ.ค. 60) นายฐากร ตัณฑสิทธิ์ เลขาธิการคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (เลขาธิการ กสทช.) ได้ออกมาเปิดเผยถึงกรณีที่ผู้ให้บริการสัญญาณอินเทอร์เน็ต 3BB เกิดปัญหาใช้งาน Google และ Youtube ไม่ได้จนเกิดผลกระทบลูกค้าทั่วประเทศ เมื่อวันเสาร์ ที่ผ่านมา ว่า วันนี้ ตัวแทนบริษัท ทริปเปิลที อินเทอร์เน็ต จำกัด หรือ  3BB ได้เข้าพบพร้อมทำหนังสือมาชี้แจง กรณีที่เกิดขึ้นให้กับทาง กสทช. รับทราบแล้ว ( อ่านข่าว : 3BB ชี้แจง หลังเน็ตล่มเข้า Google – Youtube ไม่ได้ )
โดยทางบริษัทฯ ได้ชี้แจงว่าปัญหาดังกล่าวเกิดจากทีมงาน Google ต่างประเทศได้มีการซ่อมบำรุงระบบส่งผลให้ไม่สามารถใช้งาน Google และ YouTube ได้ ซึ่งทางทีมงาน 3BB ได้ประสานงานอย่างใกล้ชิด โดย Google สามารถเริ่มใช้งานได้ตั้งแต่เวลา 12.00 น. และ YouTube สามารถเริ่มใช้งานได้ตั้งแต่เวลา 23.00 น. ของวันที่ 6 พ.ค. 2560
ทั้งนี้ บริษัท ทริปเปิลที อินเทอร์เน็ต จำกัด ได้เสนอแผนเยียวยาให้กับผู้ใช้บริการ 3BB ทุกราย โดยจะใช้งานบริการ MONOMAXXX ซึ่งเป็นบริการให้ชมภาพยนตร์ลิขสิทธิ์ของ MONO ผ่านแอปพลิเคชัน มูลค่า 129 บาท ได้ฟรี 1 เดือน”สำนักงาน กสทช. เห็นว่าแผนเยียวยาที่บริษัท ทริปเปิลที อินเทอร์เน็ต จำกัด เสนอมาเป็นประโยชน์ต่อผู้ใช้บริการ 3BB จึงให้บริษัทฯ ดำเนินการได้ทันที
