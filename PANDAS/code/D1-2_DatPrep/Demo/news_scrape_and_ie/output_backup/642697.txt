ก่อนหน้านี้ ร้าน “La Torta” (ลา ทอร์ต้า) คาเฟ่ในบางแสน จ.ชลบุรี ได้งัดเอาไม้เด็ดของฝากจากหนองมนอย่าง ‘ข้าวหลามหนองมน’ สรรสร้างเมนู ‘เค้กข้าวหลาม’ มัดใจลูกค้า เปลี่ยนแนวคิดเค้กธรรมดาเดิมๆ ให้เป็นเค้กในกระบอกข้าวหลาม ซึ่งเป็นที่น่าเสียดายที่หน้าร้านได้ปิดตัวลงไปแล้ว แต่เมนูเค้กข้าวหลาม ยังสามารถสั่งเป็นออร์เดอร์นัดรับได้ แม้จะไม่มีหน้าร้านแล้ว แต่ก็ยังสามารถครองใจลูกค้า ด้วยรสชาติ และความครีเอทสุดเจ๋งไม่เหมือนใคร
‘มาลัยพร ธนาวรรณ’ เจ้าของร้าน เผยถึงที่มาของ ‘เค้กข้าวหลาม’ ว่า “ตนอยากทำเค้กที่ไม่เหมือนใคร แรงบันดาลใจที่ทำครั้งแรกคือเห็นชุมชนของเรามีข้าวหลามเป็นของฝาก ซึ่งโดยส่วนตัวชอบรับประทานข้าวหลามแต่หน้าแล้วทิ้งข้าวเหนียว จึงปิ๊งไอเดียเค้กที่รสชาติเหมือนข้าวหลาม โดยใช้เนื้อเค้กแทนข้าวเหนียวและหน้าเค้กใช้เป็นเผือกและมะพร้าวอ่อน ซึ่งเค้กข้าวหลาม ได้นำออกขายประมาณ 1 ปี โดยครั้งแรกไม่ได้โปรโมทใดๆ ส่วนมากลูกค้ารับประทานแล้วติดใจ ต้องกลับมาซื้อซ้ำแล้วบอกต่อ”

ความพิเศษของ ‘เค้กข้าวหลาม’ รสชาติหวานน้อย ออกมาเป็นเค้กข้าวหลามตามสโลแกนอร่อยยันก้น(กระบอก) มีกลิ่นอายความหอมของกระบอกไม้ไผ่ที่นำลงไปอบ เมื่อรับประทานหมดแล้ว สามารถล้างและนำกระบอกไปใช้ใส่ของได้อีก
สำหรับใครที่เดินทางท่องเที่ยวที่บางแสน อยากอุดหนุนเค้กข้าวหลาม สามารถติดตามได้ที่เพจเฟซบุ๊กร้าน “La Torta” หรือสั่งทำตามออเดอร์ ได้ที่เบอร์ 093-2264168

