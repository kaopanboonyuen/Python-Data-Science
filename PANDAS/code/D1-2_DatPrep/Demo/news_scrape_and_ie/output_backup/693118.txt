แม้ว่าโดยรวมสถานการณ์ของนักท่องเที่ยวจีนในประเทศไทยนั้น ทางกระทรวงการท่องเทียวและกีฬาจะออกมาบอกว่าสถานการณ์เริ่มคลายตัวแล้ว ว่ากันตามตัวเลข ถึงนักท่องเที่ยวจีนจะลดลง แต่ 10 เดือนแรกของปีนี้ก็ยังคงเติบโต 10 เปอร์เซ็นต์ โดยในช่วงก่อนหน้านี้ที่หายไปคือนักท่องเที่ยวกรุ๊ปทัวร์ แต่กลุ่มรายได้สูงและกลุ่มที่เดินทางมาเองยังคงเดินทางเข้ามาต่อเนื่อง
อย่างไรก็ตาม แน่นอนว่าการมองหาตลาดนักท่องเที่ยวกลุ่มอื่น ก็จะช่วยเพิ่มการกระจายตัวของนักท่องเที่ยว และลดความผันผวนของรายได้ จากความไม่แน่นอนที่อาจเกิดขึ้นกับนักท่องเที่ยวจีนซึ่งเป็นกลุ่มหลักอีกในอนาคต
ซึ่งตอนนี้บ้านเราก็มองไปที่นักท่องเที่ยว “อินเดีย” ซึ่งเป็นตลาดที่มีโอกาสเติบโตมากและสามารถทดแทนนักท่องเที่ยวจีนได้

นักท่องเที่ยวอินเดียในไทยเติบโตแค่ไหน?
จำนวนนักท่องเทียวอินเดียที่เข้ามาในบ้านเรานั้นเติบโตอย่างต่อเนื่อง โดยในปี 2560 มีจำนวน 1.4 ล้านคน ซึ่งเติบโตจากปีก่อนหน้า 18 เปอร์เซ็นต์ ติดท็อปไฟว์ รองลงมาจากจีน มาเลเซีย เกาหลี และลาว
ขณะที่ตัวเลข 10 เดือนของปีนี้อยู่ที่ 1.2 ล้านคน สร้างรายได้ 5.7 หมื่นล้านบาท ซึ่งมีอัตราการเติบโตของการใช้จ่ายสูงสุดในบรรดานักท่องเที่ยวทุกสัญชาติอยู่ที่ 32.11% เมื่อเทียบกับช่วงเวลาเดียวกันของปีก่อน
ล่าสุดยังมีสายการบินจากอินเดียขอบินเข้าภูเก็ตเพิ่มอีกสัปดาห์ละ 4 ไฟลท์ รวมทั้งขอมาลงเพิ่มที่สนามบินดอนเมืองด้วย

ประเทศไทยเคลื่อนไหวในเรื่องนี้อย่างไร?
รัฐบาลไทยเองให้ความสำคัญในการส่งเสริมตลาดนักท่องเที่ยวจากประเทศอินเดียอย่างต่อเนื่อง โดยในช่วงต้นปีที่ผ่านมา ททท. ก็ได้ทำการตลาดเชิงรุก เปิดแคมเปญ Open to the New Shades of Amazing Thailand ในตลาดอินเดีย เป็นการสร้างการรับรู้ถึงประเทศไทยในมุมมองใหม่ให้กับนักท่องเที่ยวอินเดีย โดยตั้งเป้าว่าจะมีนักท่องเทียวอินเดียเดินทางเข้าประเทศไทย 2 ล้านคนภายในปี 2564
ศักยภาพของตลาดนักท่องเที่ยวอินเดีย
อินเดียมีประชากรมากเป็นอันดับ 2 ของโลกรองจากจีน และคาดว่าต่อไปจะขึ้นเป็นอันดับหนึ่งแซงจีน นอกจากนี้อินเดียยังเป็นหนึ่งใน 10 ประเทศที่มีการการเติบโตทางเศรษฐกิจสูงที่สุดในโลก
นักท่องเที่ยวอินเดียที่ไปเที่ยวต่างประเทศมีแนวโน้มเพิ่มขึ้น ในปี 2560 มีนักท่องเที่ยวอินเดียกว่า  20 ล้านคน ออกเดินทางท่องเที่ยวไปทั่วโลก  National Council of Applied Economic Research ยังคาดว่าจำนวนประชากรอินเดียที่มีรายได้ปานกลาง (สะท้อนถึงความสามารถในการจ่าย) จะมีจำนวนถึง 547 ล้านคนในปี 2569 ซึ่งแม้อินเดียอยู่ในกลุ่มประเทศรายได้ปานกลางระดับต่ำ (Lower middle income) และมีรายได้ต่อหัวน้อย แต่กลับมีค่าใช้จ่ายในการท่องเที่ยวระหว่างประเทศสูงเป็นลำดับที่ 19 ของโลกในปี 2559
หันกลับมามองในบ้านเราเอง พูดถึงตลาดที่มีศักยภาพนั้น กลุ่มเป้าหมายคือ มหาเศรษฐีชาวอินเดีย  ตอบโจทย์การท่องเที่ยวแบบหรูหรา (Luxury) กลุ่มท่องเที่ยวเชิงธุรกิจ (MICE) การถ่ายทำภาพยนตร์บอลลีวูด ตลาดคู่แต่งงาน กลุ่มผู้หญิงอินเดีย กลุ่มครอบครัว กลุ่มผู้เล่นกอล์ฟ โดยจะจำกัดกลุ่มเป้าหมายให้เล็กลง แต่มีการใช้จ่ายเพิ่มมากขึ้น

เหตุผลที่คนอินเดียนิยมมาเที่ยวเมืองไทย
มีหลายเหตุผลที่ทำให้คนอินเดียมองว่าประเทศไทยน่าเที่ยว เช่น ค่าใช้จ่ายถูก คุ้มค่ามากเมื่อเทียบกับไปยุโรปหรือแม้แต่สิงคโปร์ และเดินทางไม่นานเกินไป ราว 3 ชั่วโมงครึ่ง ทำให้รู้สึกเหมือนเดินทางในประเทศ ค่าตั๋วเครื่องบินก็ราคาถูก มีเที่ยวบินมากมายระหว่างเมืองใหญ่ของ 2 ประเทศ นอกจากนี้นักท่องเที่ยวสัญชาติอินเดียได้รับการยกเว้น ไม่ต้องขอวีซ่าเพื่อเข้ามาในประเทศไทย มีระยะเวลาของการเข้าพัก 15 วัน
คนไทยมีโอกาสทางธุรกิจอะไรบ้าง?
สถานที่ท่องเที่ยวที่ได้รับความนิยมในหมู่นักท่องเที่ยวอินเดียยังกระจุกตัวอยู่ตามกรุงเทพฯ เชียงใหม่ หรือแหล่งท่องเที่ยวทางทะเลอย่าง พัทยา ภูเก็ต สมุย กระบี่ หัวหิน ซึ่งภาครัฐก็มีการกระตุ้นให้นักเที่ยวอินเดียเที่ยวในพื้นที่ที่หลากหลายขึ้น ทั้งยังตอบสนองนโยบายเที่ยวเมืองรองของรัฐบาลด้วย เช่น   ระยอง หรือจันทบุรี ซึ่งขึ้นชื่อทั้งเรื่องชายหาด และเป็นแหล่งเพชรพลอย
คนอินเดียถูกใจแหล่งช็อปปิ้งในบ้านเรา นิยมซื้อผ้า เสื้อผ้า สินค้าหัตถกรรม ของที่ระลึก ทอง จิวเวลรี่ ไม่ว่าจะในย่านประตูน้ำ มาบุญครอง สวนจตุจักร หรือสินค้าระดับไฮเอนด์ในศูนย์การค้าชั้นนำอย่าง  Central Embassy, Siam Paragon, Gaysorn, Em district

ด้านอาหารการกินนั้น คนอินเดียส่วนใหญ่รับประทานอาหารมังสวิรัติ ซึ่งพบว่าระหว่างเดินทางท่องเที่ยวนั้น ชาวอินเดียยังนิยมกินอาหารอินเดียมากที่สุด ที่น่าสนใจคือจุดขายใหม่ที่เราพยายามสร้างโดยชูประเด็นความเชื่อมโยงด้านประวัติศาสตร์อาหารจำพวกแกงของไทยที่มีต้นตำรับมาจากอินเดีย เช่น มัสมั่น แกงฮังเล และแกงกะทิทั้งหลาย ซึ่งน่าจะสร้างโอกาสให้กับอาหารไทยได้อีก
คนอินเดียชอบเต้นรำ ชอบดื่มกินสังสรรค์ไม่ต่างจากคนไทย และสถานบันเทิงหรือสถานที่เต้นรำที่เปิดเพลงบอลลีวูดก็จะได้ใจคนอินเดียเป็นพิเศษ ส่วนการแสดงหรือโชว์ต่างๆ นั้น ก็จะนิยมอย่างพวกคาบาเร่ต์หรืออะไรที่น่าตื่นตาตื่นใจ มากกว่ารำไทยที่ค่อนข้างคล้ายคลึงกับของอินเดียอยู่แล้ว
และกิจกรรมที่คนอินเดิยนิยมมาทำในเมืองไทยมากๆ ก็คือจัดงานแต่งงาน งบประมาณในการจัดงานก็มีตั้งแต่ 4 ล้านบาทไปจนถึง 80 ล้านบาท (ถูกกว่าในอินเดีย) การแต่งงานของชาวอินเดียไม่ได้หมายถึงการแต่งงานของคน 2 คน แต่คือการรวมกันของ 2 ครอบครัว ดังนั้นงานแต่งงานของชาวอินเดียที่จัดขึ้นในไทยจึงมักไม่ได้จบลงแค่วันเดียว แต่เป็นการเฉลิมฉลองแบบ 3 วันเต็มเป็นอย่างน้อย ซึ่งเป็นธุรกิจที่สร้างรายได้ให้กับบ้านเราอย่างมากทีเดียว
เกร็ดเล็กๆ น้อยๆ เกี่ยวกับคนอินเดีย
อ้างอิง: 
https://www.smartsme.co.th/content/110527 
http://www.thaiembassy.org/chennai/th/home 
https://www.posttoday.com/aec/news/542666 
https://www.facebook.com/onlychildcansurviveinIndia 
http://www.thansettakij.com/content/262535 
http://www.tcdc.or.th/articles/others/21180/#Weddings-by-Keeran 
https://www.krungsri.com/bank/th/plearn-plearn/indian-tourist-and-thailands-tourism-opportunity.html 
https://www.naewna.com/lady/322921 
http://www.exim.go.th/doc/newsCenter/11028.pdf 
https://www.moneycontrol.com/news/world/thailand-hosted-1-4-million-indian-tourists-in-2017-2490507.htmlhttps://www.moneycontrol.com/news/world/thailand-hosted-1-4-million-indian-tourists-in-2017-2490507.html
