กยศ. เตือนผู้กู้ยืมที่ค้างชำระหนี้และมีเบี้ยปรับทุกกรณี ร่วมชำระหนี้ปิดบัญชีพร้อมรับส่วนลดเบี้ยปรับ 85%  ก่อน 31 พ.ค.นี้
นายชัยณรงค์ กัจฉปานันท์ ผู้จัดการกองทุนเงินให้กู้ยืมเพื่อการศึกษา (กยศ.) เปิดเผยว่า ขณะนี้ ใกล้สิ้นสุดมาตรการจูงใจให้ผู้กู้ยืมมาชำระหนี้ปิดบัญชีแล้ว ซึ่งกองทุนได้ให้โอกาสผู้กู้ยืมที่ค้างชำระหนี้และมีเบี้ยปรับทุกกรณี มาชำระหนี้เพื่อรับส่วนลดเบี้ยปรับ 85% ของเบี้ยปรับ ณ วันที่ชำระหนี้ปิดบัญชี ระหว่างวันที่ 1 ธันวาคม 2561 – 31 พฤษภาคม 2562 นี้เท่านั้น
ผู้กู้ยืมและผู้ค้ำประกันที่ต้องการชำระหนี้ ปิดบัญชีเพื่อรับส่วนลดเบี้ยปรับ ต้องแจ้งขอใช้สิทธิลดเบี้ยปรับล่วงหน้าไม่น้อยกว่า 3 วันทำการ เพื่อนัดหมายวันชำระหนี้ปิดบัญชี โดยต้องลงทะเบียนผ่านทางเว็บไซต์ กยศ. www.studentloan.or.th/discount/ หรือดาวน์โหลดแบบแจ้งความประสงค์ได้ที่ www.studentloan.or.th/discount-form/ และส่งแฟกซ์มายังเบอร์ 0 2016 4940 และ 0 2016 4950
กองทุนจึงขอเชิญชวนผู้กู้ยืมและผู้ค้ำประกันที่ต้องการจะปลดภาระหนี้ของตนให้รีบมาชำระหนี้ปิดบัญชีภายในวันที่ 31 พฤษภาคม 2562 ตามเงื่อนไขที่กองทุนกำหนด เพื่อได้รับสิทธิลดเบี้ยปรับตามมาตรการดังกล่าว และยังได้ร่วมส่งต่อโอกาสทางการศึกษาให้นักเรียน นักศึกษารุ่นน้องอีกด้วย
หากมีข้อสงสัยสามารถโทรศัพท์สอบถามเพิ่มเติมได้ที่เบอร์ 0 2016 4888 กด 9 หรือต่อ 550-580 และหมายเลขโทรศัพท์มือถือ 09 4212 6349 – 69 ทั้งนี้ ยังสามารถติดต่อกองทุนได้ทาง “LINE@กยศ.” ซึ่งรองรับจำนวนผู้กู้ยืมที่ติดต่อ เข้ามายังกองทุนเป็นจำนวนมากอีกด้วย
