เปิดใจเจ้าของร้าน  The LOOM สตูดิโอทอผ้าไหม  ใจกลางเมืองแห่งแรก ทำอะไรใหม่ๆ ที่มีความแตกต่างในวงการผ้าไหมบ้านเรา

หากพูดถึงการทอผ้า หลายคนคงมองว่าเป็นเรื่องที่ไกลตัว และยากที่จะเข้าถึง แต่ปัจจุบันการทอผ้าจะไม่ใช่เรื่องยากอีกต่อไป โดยวันนี้ทีมข่าว MThai จะพามารู้จักกับผู้ประกอบการที่เล็งเห็นถึงความสำคัญของเส้นไหมไทย อย่างคุณ “หมวย วิวรรณ  เลิศโภคานนท์” เจ้าของธุรกิจ The LOOM สตูดิโอทอผ้าไหมใจกลางเมืองแห่งแรก

‘หมวย วิวรรณ’ นำความสนใจด้านการทอผ้าของตนเองมาต่อยอด เริ่มหยิบจับทำอะไรใหม่ๆ ที่มีความแตกต่างในวงการผ้าไหมบ้านเรา ด้วยการผลิตกี่ทอผ้าขนาดเล็ก สามารถทอผ้าได้ง่ายขึ้น ทำให้การทอผ้าจะไม่ใช่เรื่องไกลตัวอีกต่อไป แถมขยับให้เข้าใกล้คนเมืองมากขึ้น

กว่าร้าน The LOOM จะมาถึงจุดนี้ไม่ใช่เรื่องง่ายเลย คุณหมวยเริ่มจากศูนย์ ไปเรียนทอผ้าจากชาวบ้านต่างจังหวัด ทั้งภาคตะวันออกเฉียงเหนือ และภาคเหนือ จนพบว่าวิธีการทอเป็นสากลเหมือนกัน เพียงแต่ละท้องถิ่นจะมีการสร้างลายเป็นแบบฉบับของตัวเอง เลยเอาสิ่งเหล่านี้มาฝึกต่อ ลองผิดลองถูก กระทั่งได้เริ่มจัดคลาสเรียนของตัวเองเป็นลำดับจากที่คิดว่าง่ายสุด ค่อยๆ จัดระดับ 1 2 หลังๆ เริ่มมีระดับมากขึ้น ตอนนี้มี 5 ระดับ ระดับแรกพื้นฐานทั่วไป ทุกคนสามารถเรียนได้ ส่วนระดับ 3-5 จะเป็นการทอลวดลาย

ทั้งนี้ ไม่เพียงแค่มีการ workshop สอนทอผ้าไหมเท่านั้น ทางร้านยังจำหน่ายเส้นไหม Thai Silk ซึ่งเป็นตลาดเส้นไหมที่ใช้กับงานฝีมือ งานถัก และงานปักได้ด้วย นอกจากให้คนไทยได้ใช้ ยังสามารถจำหน่ายออกสู่ตลาดโลกด้วย รวมทั้งจำหน่ายกี่ทอผ้า สำหรับคนที่ชอบทอผ้า แต่ไม่สะดวกเดินทางมาที่ร้าน สามารถซื้อไปไว้ทอที่บ้านได้ ล่าสุด ได้พัฒนาสร้างสรรค์ชุด D.I.Y. Weaving Kit เซตกล่องอุปกรณ์ทอกระเป๋า ลูกค้าสามารถทอกระเป๋าเองที่บ้านได้เลย มีอุปกรณ์ และวิธีการทำ พร้อมภายในเซตอีกด้วย
สุดท้าย คุณหมวย ได้ฝากบอกผู้ที่สนใจการทอผ้าด้วยว่า “ขอให้เดอะลูม เป็นอีกทางเลือกหนึ่ง สำหรับคนที่อยากมองหางานอดิเรกทำ การทอผ้านั้นอยู่คู่กับมนุษย์มานาน โดยเฉพาะเราคนไทย วัฒนธรรมการทอผ้าของแต่ละหมู่บ้านมีมาช้านาน คนรุ่นใหม่ไม่ค่อยทำกันเเล้ว อยากให้คนเมืองตื่นตัวเรื่องการทอผ้า ให้ได้ลองอะไรใหม่ๆ นอกจากจะได้สนุก เพลิดเพลินแล้ว ยังได้ของที่ทำเองไม่ซ้ำใครอีกด้วย”
สำหรับใครที่สนใจด้านการทอผ้า สามารถแวะเข้าไปได้ที่ร้าน The LOOM อยู่ในห้างเกตเวย์เอกมัย ชั้น 3 เปิดทุกวันตั้งแต่เวลา 10.00-19.00 น. หรือติดตามอัพเดทความเคลื่อนไหวได้ทางเฟซบุ๊กเพจ  The LOOM   และอินสตาแกรม theloombangkok




