ศูนย์ศึกษาการค้าระหว่างประเทศ หอการค้า มอง นโยบาย  ‘ทรัมป์’  ขึ้นภาษีจีน 45% ทำไทยสูญส่งออก 3.9 หมื่นล้านบาท
นายอัทธ์ พิศาลวานิช ผู้อำนวยการศูนย์ศึกษาการค้าระหว่างประเทศ มหาวิทยาลัยหอการค้าไทย  เปิดเผยถึงผลกระทบ นโยบายการค้าของทรัมป์ ต่อการส่งออกไทยในตลาดสหรัฐฯ ว่า จากนโยบายในการปรับขึ้นภาษีกับประเทศจีนร้อยละ 45 จะทำให้การส่งออกของจีนไปสหรัฐฯ ลดลง 1.7 ล้านล้านบาท หรือ ลดลงร้อยละ 11.4 จีดีพีลดลงร้อยละ 1.8

โดยจะส่งผลกระทบทางอ้อมทำให้สินค้าไทยไปจีนลดลง 1.1 แสนล้านบาท หรือ ลดลงร้อยละ 13.3 แต่ไทยอาจได้รับผลทางตรงสามารถส่งออกไปสหรัฐฯ เพิ่มขึ้นได้ 7.1 หมื่นล้านบาท และเมื่อประเมินผลกระทบทั้งทางตรงและทางอ้อมเเล้ว ไทยจะสูญเสียเม็ดเงินจากการส่งออก 3.9 หมื่นล้านบาท
และสำหรับผลกระทบต่อการกดดันค่าเงินหยวน ให้แข็งค่าขึ้นร้อยละ 5 จะทำให้การส่งออกของจีนไปสหรัฐฯ ลดลง 2.3 แสนล้านบาท และจะกระทบกับการส่งออกไทยไปจีนรวมทั้ง กระทบต่อการส่งออกของไทยไปสหรัฐฯ ที่จะเกิดจากค่าเงินบาทแข็งค่าขึ้น 7.5 พันล้านบาท
แต่อย่างไรก็ตาม มองว่าการยกเลิกทีพีพีของสหรัฐฯ นั้น เป็นผลดีต่อประเทศไทย เพราะจะทำให้แต้มต่อในส่วนของประเทศคู่แข่งจะลดลง ในเรื่องของนโยบายภาษีต่าง ๆ โดยศูนย์ศึกษาการค้าระหว่างประเทศประเมินว่าผลกระทบจาก นโยบายทรัมป์ที่มีต่อประเทศไทยและผลดีที่ได้รับจะทำให้ไทยได้ประโยชน์จากการส่งออกไปสหรัฐฯ ที่ 2,582 ล้านบาท
