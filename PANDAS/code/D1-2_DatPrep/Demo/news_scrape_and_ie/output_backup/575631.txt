นายกสมาคมค้าทองคำ ชี้ ราคาทองคำผันผวน อาจหลุด 1,200 เหรียญสหรัฐต่อออนซ์ แนะระมัดระวังลงทุนช่วงสั้น
นายจิตติ ตั้งสิทธิ์ภักดี นายกสมาคมค้าทองคำ เปิดเผยว่า ราคาทองคำช่วงนี้คาดว่าจะมีความผันผวน จากการที่นักลงทุนหันไปลงทุนในน้ำมัน และอัตราแลกเปลี่ยนมากขึ้น ทำให้ราคาทองปรับตัวลดลง แต่ประเด็นสำคัญคือราคาที่ปรับตัวลดลงนั้นไม่น่าปรับตัวลงมามาก เพราะไม่มีปัจจัยที่กดดันทำให้ราคาทองปรับตัวลดลงแรง
ซึ่งราคาที่ลดลงแรงอาจเกิดจากการทุบราคาเพื่อหวังเก็งกำไรในตลาด จึงอยากแนะนำนักลงทุนระยะสั้น ให้ระมัดระวังการลงทุนให้มากเพราะราคาอาจผันผวนเพิ่มมากขึ้น อย่างไรก็ตามในขณะนี้ยังไม่ได้มองกรอบราคาทองคำว่าจะอยู่ในระดับใด คงต้องรอประเมินในสัปดาห์หน้า ซึ่งหากราคาลดลงต่ำกว่า 1,200 เหรียญสหรัฐต่อออนซ์ คงต้องประเมินกรอบราคาและทิศทางใหม่อีกครั้ง
