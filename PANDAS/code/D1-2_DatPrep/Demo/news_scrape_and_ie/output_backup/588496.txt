“ขสมก.”  พร้อมนำระบบ E-Ticket ให้บริการผู้ถือบัตรสวัสดิการของรัฐ อำนวยความสะดวกการเดินทาง เริ่ม 1 ตุลาคม 2560
นายประยูร ช่วยแก้ว  รองผู้อำนวยการฝ่ายการเดินรถองค์การ รักษาการแทนผู้อำนวยการ ขสมก. เปิดเผยว่า ตามที่รัฐบาลได้ประกาศใช้บัตรสวัสดิการของรัฐ หรือบัตรผู้มีรายได้น้อย ในวันที่ 1 ตุลาคม 2560 โดยได้มอบบัตรดังกล่าว ให้กับประชาชนที่ได้ไปขึ้นทะเบียนผู้มีรายได้น้อยกับกระทรวงการคลัง
เพื่อแสดงตัวในการใช้บริการสาธารณูปโภคขั้นพื้นฐานฟรี ตามวงเงินที่รัฐบาลกำหนด สำหรับรถโดยสารประจำทาง ขสมก. ได้ติดตั้งระบบบัตรโดยสารอิเล็กทรอนิกส์ หรือ E-Ticket บนรถโดยสารธรรมดาจำนวน 800 คัน สำหรับการเริ่มต้นให้บริการในวันที่ 1 ตุลาคมนี้
ทั้งนี้ ได้ติดตั้งเครื่องอ่านบัตรโดยสารอิเล็กทรอนิกส์ บนรถโดยสารธรรมดา 200 คันก่อนและจะทยอยติดตั้งให้ครบ 800 คัน ขณะเดียวกันรถที่ติดตั้งระบบ E-Ticket จะทำการติดสติ๊กเกอร์สีเขียวข้อความ “รถคันนี้ใช้ระบบเก็บเงินอัตโนมัติ” แทนที่ข้อความ “รถเมล์ฟรีจากภาษีประชาชน” ที่กระจกด้านหน้า ด้านข้าง และด้านหลัง
