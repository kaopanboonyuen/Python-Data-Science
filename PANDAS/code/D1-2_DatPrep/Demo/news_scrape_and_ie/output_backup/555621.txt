ด่วน! มติ  กสท.  ระงับใบอนุญาต  ‘วอยซ์ทีวี’  ทั้งช่องเป็นเวลา 3 วัน เหตุทำผิดซ้ำซาก เนื้อหาขัดความมั่นคง
พล.ท.พีระพงษ์ มานะกิจ กรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.)  เปิดเผยว่า กสทช.ได้รับหนังสือร้องเรียนจาก หัวหน้าคณะทำงานติดตามสื่อส่วนงานรักษาความสงบเรียบร้อย สำนักงานเลขาธิการ คณะรักษาความสงบแห่งชาติ โดยร้องเรียนช่องวอยซ์ทีวีว่า มีการออกอากาศรายการที่มีเนื้อหาที่วิพากษ์วิจารณ์โดยขาดเหตุผล โดยร้องเรียนมา 4 รายการ แต่รายการที่ กสทช.ดูแลอยู่มี 3 รายการ คือ

เมื่อ 15 มี.ค. 2560 เวลา 19.10 น. ชื่อรายการใบตองแห้งออนแอร์ มีการวิพากษ์วิจารณ์เรื่องการปฏิบัติการของเจ้าหน้าที่รัฐต่อวัดพระธรรมกาย วันที่ 20 มี.ค. 2560 เวลา 18.30 น. รายการอินเทอร์วิววิพากษ์วิจารณ์ กรณีการดำเนินคดีกับเครือข่ายของโกตี๋ และวันที่ 20 มี.ค. 2560 เวลา 18.55 น. รายการโอเวอร์วิว มีการวิพากษ์วิจารณ์ชาวลาหู่ ที่ถูกยิงเสียชีวิต
ซึ่ง คณะอนุกรรมการฯ พิจารณาจากเนื้อหาของการจัดรายการดังกล่าวแล้วเห็นว่า วิพากษ์วิจารณ์โดยขาดเหตุผล และอาจทำให้สังคมเข้าใจผิด ประกอบกับก่อนหน้านี้ เมื่อปี 2559 กสทช. เคยเตือนการกระทำผิดมาแล้วถึง 10 ครั้ง และปีนี้ 2 ครั้ง อนุกรรมการเห็นตรงกันว่า วอยซ์ทีวี ทำผิดซ้ำ แสวงหาข้อเท็จจริง ไม่รอบด้าน และยังปรับปรุงไม่ได้ตามมาตรฐานที่ กสทช.กำหนด คณะอนุกรรมการจึงมีมติเห็นควรพักใช้ใบอนุญาตออกอากาศ วอยซ์ทีวี เป็นเวลา 3 วัน และในช่วงบ่ายวันนี้ คณะอนุกรรมการจะนำความเห็นดังกล่าวให้ที่ประชุมใหญ่พิจารณาต่อไป
