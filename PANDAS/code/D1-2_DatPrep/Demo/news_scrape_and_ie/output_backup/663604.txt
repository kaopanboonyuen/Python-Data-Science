กระทรวงการคลัง มีคำสั่งให้ ธอส. จัดทำแพ็คเกจสินเชื่อบ้าน ที่จ่ายค่างวดเท่ากับค่าเช่า สานฝันคนอยากมีบ้านเป็นของตัวเอง
ภายหลังธนาคารพาณิชย์ได้ทยอยปรับขึ้นอัตราดอกเบี้ยเงินกู้ โดยเฉพาะกลุ่มสินเชื่อที่อยู่อาศัยและเช่าซื้อรถ รัฐมนตรีว่าการกระทรวงการคลัง ระบุว่า การปรับขึ้นดอกเบี้ยเงินกู้ของธนาคารพาณิชย์ เป็นไปตามสภาพการแข่งขัน และการบริหารต้นทุนการเงินแต่ละแห่ง ซึ่งอาจกระทบผู้กู้รายใหม่ ที่ต้องประเมินความสามารถในการชำระหนี้ของแต่ละคน

เช่นเดียวกับสถาบันการเงินเฉพาะกิจของรัฐที่ต้องบริหารต้นทุนการเงิน ซึ่งกระทรวงการคลังจะไม่สั่งห้ามขึ้นดอกเบี้ย  แต่ได้มอบนโยบายให้ดูแลประชาชนไม่ให้ได้รับผลกระทบมากนัก โดยธนาคารอาคารสงเคราะห์อยู่ระหว่างการศึกษา แนวทางออกแพ็คเกจสินเชื่อที่อยู่อาศัย ซึ่งประชาชนสามารถจ่ายค่างวดเท่ากับค่าเช่าบ้าน โดยไม่จำกัดว่าเป็นผู้มีรายได้น้อยหรือมีบัตรสวัสดิการแห่งรัฐหรือไม่

ก่อนหน้านี้ มีรายงานจากธนาคารพาณิชย์แห่งหนึ่ง ระบุว่า ประชาชนบางส่วนเร่งทำสัญญากู้บ้าน เพื่อหวังบรรเทาผลกระทบจากทิศทางดอกเบี้ยขาขึ้น ส่งผลให้การแข่งขันปล่อยสินเชื่อที่อยู่อาศัยรุนแรง แต่ธนาคารพาณิชย์ส่วนใหญ่ได้ทยอยปรับขึ้นดอกเบี้ยตามสภาพตลาดไปก่อนหน้านี้แล้ว โดยอยู่ในระดับสูงกว่าระดับร้อยละ 3 ต่อปี
