ความเคลื่อนไหวตลาดหุ้นสหรัฐเมื่อคืนที่ผ่านมา ดัชนีดาวโจนส์ ลดลง 424.69 จุด ปิดที่ 23,533.20 จุด เอสแอนด์พี ลดลง 55.43 จุด ปิดที่ 2,588.26 จุด แนสแดค ลดลง 174.01 จุด ปิดที่ 6,992.67 จุด โดยล่าสุดประธานาธิบดีสหรัฐได้เปิดเผยว่า นโยบายการเก็บภาษีนำเข้าเหล็กและอลูมิเนียม และเพิ่มภาษีศุลกากรสินค้านำเข้าจากจีนมูลค่าสูงสุด 60,000 ล้านดอลลาร์ มีวัตถุประสงค์เพื่อดึงประเทศคู่ค้าเข้าสู่โต๊ะการเจรจา

ขณะที่จีนและสหภาพยุโรปเตือนวอชิงตันว่า พวกเขาจะไม่เจรจาท่ามกลางคำขู่ และจีนบอกว่าไม่เกรงกลัวต่อสงครามการค้า พร้อมทั้งเตรียมปรับลดการเข้าซื้อพันธบัตรรัฐบาลสหรัฐฯ ในฐานะหนึ่งในมาตรการตอบโต้
ด้านสัญญาน้ำมันดิบเวสต์เทกซัส อินเตอร์มีเดียต หรือไลต์สวีตครูด งวดส่งมอบเดือนพฤษภาคม เพิ่มขึ้น 1.58 ดอลลาร์ ปิดที่ 65.88 ดอลลาร์ต่อบาร์เรล เบรนต์ทะเลเหนือลอนดอนงวดส่งมอบเดือนเดียวกัน เพิ่มขึ้น 1.54 ดอลลาร์ ปิดที่ 70.45 ดอลลาร์ต่อบาร์เรล ส่วนราคาทองคำพุ่งแรง โดยทองคำตลาดโคเม็กซ์ เพิ่มขึ้น 22.50 ดอลลาร์ ปิดที่ 1,349.90 ดอลลาร์ต่อออนซ์
