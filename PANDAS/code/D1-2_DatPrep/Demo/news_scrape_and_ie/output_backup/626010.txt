เมื่อวันที่ 6 มี.ค. 61 การบินไทย ได้ประกาศบังคับใช้กฎพิเศษเกี่ยวกับการจำหน่ายตั๋วโดยสารบนที่นั่งชั้นธุรกิจ Business Class   ของเครื่องบินแบบโบอิ้ง 787-9 ดรีมไลน์เนอร์รุ่นล่าสุด โดยได้แจ้งไปยังตัวแทนจำหน่าย และแผนกสำรองที่นั่งขอให้ทำการสงวนสิทธิ์ ในการรับสำรองที่นั่งและจำหน่ายบัตรโดยสารสำหรับผู้โดยสารที่มีรอบเอวมากกว่า 56 นิ้ว
หรือผู้โดยสารที่อ้วนหรือมีน้ำหนักเกิน (Obese Passenger) ซึ่งไม่สามารถคาดเข็มขัดนิรภัยรุ่นใหม่แบบมีแอร์แบ็ค (Airbag Seatbelt) ที่ติดตั้งมากับที่นั่งชั้นธุรกิจได้ รวมถึงผู้โดยสารที่มีทารกเดินทางพร้อมกันแบบนั่งตัก (Infant Lap-held) ส่วนที่นั่งชั้นประหยัดยังไม่ได้มีกฎห้ามแต่อย่างใด

ทั้งนี้ เหตุผลที่การบินไทยห้ามจำหน่ายที่นั่งชั้นธุรกิจให้คนอ้วนที่มีรอบเอวเกิน 56 นิ้ว และผู้โดยสารที่เดินทางพร้อมทารกนั่งบนตัก เนื่องจากเป็นการปฏิบัติตามกฎความปลอดภัยด้านการบินของสำนักงานบริหารการบินแห่งชาติของสหรัฐ (เอฟเอเอ)
เพราะที่นั่งในชั้นธุรกิจของเครื่องบินโบอิ้ง 787-9 ดรีมไลน์เนอร์ มีการเพิ่มความปลอดภัยให้กับผู้โดยสารชั้นธุรกิจ ด้วยการออกแบบระบบเข็มขัดนิรภัยรูปแบบใหม่ที่มีการนำระบบแอร์แบ็คเข้ามาช่วยเสริมความปลอดภัยด้วย ซึ่งระบบเข็มขัดแบบใหม่ไม่สามารถที่จะนำเข็มขัดขยายระยะ
ซึ่งเป็นอุปกรณ์เข็มขัดเสริมสำหรับคนอ้วนที่ใช้ในปัจจุบันมาเสริมให้กรณีผู้โดยสารร้องขอ เพราะเข็มขัดขยายระยะที่นำมาเสริมจะไม่สามารถต่อเชื่อมเข้าระบบกับแอร์แบ็กได้ ซึ่งจะเกิดความไม่ปลอดภัยหากเกิดอุบัติเหตุขึ้น ดังนั้นสายการบินจึงจำเป็นต้องสงวนสิทธิ์จำหน่ายบัตรให้กับคนอ้วน
