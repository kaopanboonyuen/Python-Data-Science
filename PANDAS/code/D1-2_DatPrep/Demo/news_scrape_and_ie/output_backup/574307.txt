บขส.  ชี้ ย้ายหมอชิตต้องคำนึงถึงประชาชนเป็นหลัก เผยเตรียมสร้างพื้นที่ใต้ทางด่วนเป็นสถานีจอดรถตู้โดยสารให้บริการประชาชน คาดแล้วเสร็จภายในสิ้นปี 60
นายอนุสรณ์ แสงนิ่มนวล ประธานคณะกรรมการบริษัท ขนส่ง จำกัด หรือ บขส.  เปิดเผยถึงผลการประชุมคณะกรรมการบริษัทฯว่าที่ประชุม ได้เห็นชอบหลักเกณฑ์การประเมินผลการปฏิบัติงานของกรรมการผู้จัดการใหญ่ ตามแนวทางที่กระทรวงการคลังกำหนด
โดยจะประเมินผลการทำงานของ นายจิรศักดิ์ เยาว์วัชสกุล กรรมการผู้จัดการใหญ่ บขส. ในช่วง 4 เดือนแรก หากผลงานไม่เป็นไปตามเป้าหมายที่กำหนดไว้ จะมีผลสิ้นสุดสัญญาจ้าง แต่หากมีผลงานผ่านหลักเกณฑ์การประเมินจะดำรงตำแหน่งต่อไป
โดยคณะกรรมการยังต้องประเมินผลงานในทุก 6 เดือนต่อไป ทั้งนี้ขอยืนยันว่าสรรหาไม่มีการเอื้อประโยชน์ใดๆ ต่อผู้สมัคร คณะกรรมการสรรหาฯ ให้ความยุติธรรมกับผู้สมัครอย่างเท่าเทียมกัน อีกทั้งการประกาศรับสมัครได้มีการกำหนดคุณสมบัติ ผ่านสื่อต่างๆ ล่วงหน้า และเปิดเผยทุกครั้ง
ขณะที่แผนการย้ายสถานีขนส่งผู้โดยสารกรุงเทพฯ จตุจักร กลับไปยัง สถานีหมอชิตเก่า ซึ่ง บขส. ไม่ขัดข้อง แต่ต้องการให้กระทรวงคมนาคมศึกษาผลกระทบให้รอบด้าน และให้ความสำคัญกับการเดินทางของผู้โดยสาร ไม่ก่อให้เกิดปัญหาการจราจรติดขัดหรือวิกฤติ
นอกจากนี้ คณะกรรมการบริษัทฯ มีมติให้ก่อสร้างสถานีบริการขนส่งสาธารณะขนาดเล็ก บริเวณพื้นที่ใต้ทางด่วนเพื่อใช้เป็นพื้นที่ให้บริการรถตู้โดยสารสาธารณะ ตามนโยบายการจัดระเบียบรถตู้โดยสารสาธารณะ ซึ่งคาดว่าจะดำเนินการแล้วเสร็จภายในสิ้นปี 2560
สำหรับสถานีจอดรถตู้โดยสารบริเวณใต้ทางด่วนถนนกำแพงเพชร 2 บขส.จะพัฒนาเป็นสถานีจอดรถตู้โดยสาร ซึ่งสามารถจอดรถตู้ได้ 154 ช่องจอด และมีที่จอดรถยนต์ให้ผู้มาใช้บริการสถานีฯ
