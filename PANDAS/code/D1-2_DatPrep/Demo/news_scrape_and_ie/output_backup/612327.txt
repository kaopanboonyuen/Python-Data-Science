ก๋วยเตียวลาวาหม้อไฟเมืองพะเยาไอเดีย แปลกใหม่ไม่ซ้ำใคร

วันที่ 20 มกราคม 61 ผู้สื่อข่าวได้เดินทางไปร้านขายก๋วยเตี๋ยวลาวาหม้อไฟ ตั้งอยู่เลขที่ 596 ม.16 บ้านแม่กาห้วยเคียน ต.แม่กา อ.เมือง จ.พะเยา โดยร้านก๋วยเตี๋ยวเป็นเพิงแบบถาวรทำเป็นร้านขายก๋วยเตี๋ยว โดยบริการ น้ำดื่ม และ ผักสด เติมเองได้ตลอด โดยร้านดังกล่าว เป็นความคิดของหนุ่มพะเยาเจ้าของร้าน ที่มีไอเดีย แปลกใหม่ไม่ซ้ำใคร คือการนำเอาเครื่องปรุงก๋วยเตี๋ยว ใส่ลงไปในหม้อไฟ และน้ำต้มยำจะใส่ชีส ให้รสชาติที่เร่าร้อนเหมือนลาวาภูเขาไฟ ซึ่งเป็นสูตรเด็ดทางร้านที่ยากจะหาใครเหมือนได้ ซึ่งจากการสังเกตของผู้สื่อข่าวพบว่า ร้านแห่งนี้ได้รับการต้อนรับจากลูกค้าเป็นจำนวนมาก โดยเฉพาะ ในช่วงเวลาเที่ยงวัน จะมีลูกค้าทยอยเดินเข้ามาในร้าน จับจองโต๊ะนั่ง ที่ใช้วัสดุไม้ประดิษฐ์เป็นจำนวนมากแทบทุกวัน

นายกันต์ปวริศ พงษ์ธนัชเดชวรา วัย 30 ปี เจ้าของร้านก๋วยเตี๋ยวลาวาหม้อไฟ เปิดเผยว่า ที่เปิดร้านก๋วยเตี๋ยวหม้อไฟฯเนื่องจากเนื่องจากตนเป็นคนที่ชอบกินก๋วยเตี๋ยว โดยได้พัฒนาสูตรมาจากร้าน ก๋วยเตี๋ยวแม่หน่อยน้ำพองนอก จ.ขอนแก่น ซึ่งเป็นแม่ยาย และมีความคิดว่า น่าจะนำเอาวัสดุอื่นๆแปลกๆ มาปรุงรสเป็นก๋วยเตี๋ยวสูตรใหม่ ให้มีชื่อแปลกๆ จะสามารถดึงดูดลูกค้าได้ เพราะที่ผ่านมามีก๋วยเตี๋ยวหลากหลายสูตร ก็เรียกลูกค้าได้เป็นอย่างดี
สำหรับสูตรของก๋วยเตี๋ยวลาวาหม้อไฟของทางร้าน ตนเองได้ทดลองปรับปรุงสูตรต่างๆ จึงได้สูตรที่ลงตัว และสูตรน้ำซุปของทางร้านก็ถือไม่เหมือนใคร จึงขอเก็บเอาไว้เป็นสูตรเด็ดของร้าน ส่วนที่เรียกว่าก๋วยเตี๋ยวลาวาหม้อไฟ ก็คือการนำเอาเครื่องปรุงก๋วยเตี๋ยว ใส่ลงไปในหม้อไฟ และน้ำต้มยำ ก็จะใส่ชีสให้ความซู่ซ่าเหมือนลาวาเร่าร้อน ซึ่งเป็นสูตรเด็ดทางร้าน แต่จะแยกกัน หากเป็นหม้อไฟ คือชุดหม้อไฟหมู เครื่องปรุงก็เป็นหมู ส่วนหม้อไฟทะเล เครื่องปรุงก็เป็นทะเล ไม่มีการรวมกัน ไม่ว่าจะเป็นลูกชิ้น หมู หรือ เนื้อสไลด์บางๆ ผักบุ้ง ถั่วงอก อีกส่วนหนึ่งก็จะจัดลงไปในชาม คือ เส้นก๋วยเตี๋ยวชนิดต่างๆ ทั้ง หมี่เหลือง เส้นใหญ่ เส้นเล็ก เส้นหมี่ขาว ผักชี ต้นหอม หรือ ผัก และแคบหมู

สำหรับในกรณีที่เป็นชุดหม้อไฟทะเล ที่เป็นความลับคือสูตรเด็ดของทางร้านได้แก่ น้ำซุปที่เข้มข้น ที่ทางร้านขอเก็บเอาไว้เป็นพิเศษ รสแซ่บ ที่เวลาเทลาดลงไปในหม้อไฟแล้ว แทบไม่ต้องปรุงรสอะไรเพิ่มเติม ซึ่งก๋วยเตี๋ยวหม้อไฟ 1 ชุด ราคา 149 บาท ลูกค้าสามารถรับประทาน ได้ 3-4 คน และยังสามารถจะสั่งเครื่องปรุงเพิ่มเติมเหมือนกับการรับประทานสุกี้ นอกจากนี้แล้วทางร้านก็มีก๋วยเตี๋ยวธรรมดา ให้บริการลูกค้าด้วยแบบถ้วย มีก๋วยเตี๋ยวหมู และเนื้อ ซึ่งมีทั้งน้ำใส และน้ำตก ธรรมดา ราคา 40 บาท พิเศษ 50 บาท เปิดให้บริการทุกวัน ตั้งแต่ 9.00 น. – 16.00 น. เป็นต้นไป

