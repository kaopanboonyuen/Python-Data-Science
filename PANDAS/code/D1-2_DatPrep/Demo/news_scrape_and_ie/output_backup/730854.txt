ธนาคารกสิกรไทยเปิดตัวฟีเจอร์ใหม่ โอนเงินไปต่างประเทศผ่าน K PLUS เป็นครั้งแรก สะดวก ง่าย ทำได้ทุกที่ ไม่ต้องใช้เอกสารประกอบ ชูจุดเด่นปลายทางรับเงินเต็มจำนวนแบบเรียลไทม์ถึงภายใน 3 วันทำการ (T+3) ขึ้นอยู่กับประเทศปลายทาง ค่าธรรมเนียมถูก มีแจ้งเตือนผลการโอนผ่าน K PLUS โอนได้สูงสุดถึง 49,999 ดอลลาร์สหรัฐ/ครั้ง/วัน ไม่มีขั้นต่ำ ปัจจุบันโอนได้ 6 สกุลเงิน ไปยังกว่า 20,000 ธนาคาร 77,000 สาขาใน 24 ประเทศทั่วโลก

นายศีลวัต สันติวิสัฎฐ์ รองกรรมการผู้จัดการอาวุโส ธนาคารกสิกรไทย กล่าวว่า ธนาคารกสิกรไทยได้ร่วมมือกับพันธมิตรฟินเทคชั้นนำพัฒนาฟีเจอร์โอนเงินไปต่างประเทศ พร้อมแก้ไขปัญหาเดิมๆ ที่ลูกค้าเคยเจอ เช่น การไม่ทราบจำนวนเงินและเวลาที่แน่นอนที่ปลายทางได้รับ ต้องไปสาขาและต้องใช้เอกสารประกอบการโอน รวมถึงค่าธรรมเนียมที่มีราคาสูง โดยเน้นเจาะกลุ่มเป้าหมายหลักคือ กลุ่มที่โอนเงินซื้อของจากต่างประเทศ กลุ่มชาวต่างชาติที่มาทำงานในประเทศไทย และกลุ่มพ่อแม่ที่ส่งลูกเรียนต่างประเทศ ที่มักจะโอนเงินไปต่างประเทศวงเงินไม่สูง ซึ่งโดยเฉลี่ยแล้วกลุ่มนี้มักโอนเงินอยู่ที่ประมาณ 100,000 – 200,000 บาท/รายการ
ปัจจุบัน ลูกค้าสามารถโอนเงินไปต่างประเทศผ่าน K PLUS ได้ 6 สกุลเงิน ได้แก่ ดอลลาร์สหรัฐ (USD) ปอนด์สเตอร์ลิง (GBP) ดอลลาร์ฮ่องกง (HKD) ดอลลาร์สิงคโปร์ (SGD) ดอลลาร์ออสเตรเลีย (AUD) และยูโร (EUR) ไปยังกว่า 20,000 ธนาคาร 77,000 สาขาใน 24 ประเทศทั่วโลก และจะเพิ่มจำนวนสกุลเงินและประเทศปลายทางในเฟสถัดไป โดยลูกค้าสามารถโอนได้สูงสุด 49,999 ดอลลาร์สหรัฐ/ครั้ง/วัน ไม่มีขั้นต่ำในการโอน และโอนได้5 วัตถุประสงค์ คือ ค่าสินค้า ค่าที่ปรึกษา ค่าใช้จ่ายนักเรียน นักศึกษา รายได้ส่งกลับของแรงงาน และส่งเงินให้ครอบครัวที่มีถิ่นพำนักถาวรในต่างประเทศ
สำหรับลูกค้าที่ต้องการใช้บริการนี้สามารถใช้ได้เมื่ออัปเดต K PLUS เป็นเวอร์ชันล่าสุด นอกจากนี้ธนาคารได้จัดโปรโมชัน ฟรีค่าธรรมเนียมการโอนตั้งแต่วันที่ 15 พ.ค. – 15 ก.ค. 62 นี้ ไม่จำกัดจำนวนครั้ง
