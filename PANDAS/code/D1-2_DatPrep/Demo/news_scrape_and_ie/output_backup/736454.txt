คลินิกแก้หนี้ เชิญชวนผู้ที่สนใจและเข้าข่ายเป็นหนี้เสียร่วมงาน “พบกันวันหยุดกับคลินิกแก้หนี้” ทุกวันเสาร์ตลอดเดือน มิ.ย.62 หลังลูกค้าหลายรายให้ความสนใจร่วมงานคับคั่งในเดือน พค.ที่ผ่านมา พร้อมเสริมบริการตรวจเครดิตบูโรฟรี แบบรู้ผลทันที ที่สำนักงานใหญ่ SAM ชั้น 24 อาคารซันทาวเวอร์ส บี กรุงเทพฯ
นายนิยต มาศะวิสุทธิ์ กรรมการผู้จัดการ บริษัท บริหารสินทรัพย์สุขุมวิท จำกัด (บสส.) หรือ SAM กล่าวว่า ทุกวันเสาร์ตลอดเดือนมิถุนายนนี้ คลินิกแก้หนี้จัดงาน “พบกันวันหยุดกับคลินิกแก้หนี้” เริ่มวันเสาร์ที่ 8, 15, 22 และ 29 มิถุนายน 2562 ตั้งแต่เวลา 9.00-16.00 น. โดยครั้งนี้ ได้ย้ายสถานที่จัดงานเป็นที่สำนักงานใหญ่ของ SAM ณ ชั้น 24 อาคารซันทาวเวอร์ส บี บริเวณห้าแยกลาดพร้าว กรุงเทพฯ
ทั้งนี้เพื่อเปิดโอกาสและอำนวยความสะดวกให้กับผู้ที่เป็นหนี้เสียบัตรเครดิต บัตรกดเงินสด สินเชื่อส่วนบุคคลที่ไม่มีหลักประกันของธนาคารพาณิชย์ ที่เข้าร่วมโครงการ 16 แห่ง รวมทั้งผู้ประกอบธุรกิจทางการเงิน หรือที่เรียกว่า Non-Bank จำนวน 19 แห่ง ที่ไม่สามารถเข้ามาขอคำปรึกษากับเจ้าหน้าที่ได้ในวันทำการปกติ ได้มีโอกาสเข้ามาสมัครเข้าร่วมโครงการฯ และขอคำปรึกษาจากเจ้าหน้าที่
นอกจากนี้ ในวันที่ 15 และ 29 มิถุนายน ยังจัดให้มีบริการตรวจเครดิตบูโรโดยไม่เสียค่าใช้จ่าย พร้อมรู้ผลทันที ซึ่งนอกจากจะเป็นการลดภาระของลูกหนี้แล้ว ยังทำให้กระบวนการปรับโครงสร้างหนี้เริ่มต้นได้เร็วขึ้นและใช้เวลาโดยรวมสั้นลง
ผู้ที่สนใจติดต่อสอบถาม ได้ที่ Call Center 02-610-2266 ทุกวันจันทร์-ศุกร์ เวลา 8.30-17.00 น. หรือสมัครเข้าร่วมโครงการคลินิกแก้หนี้ผ่านเว็บไซต์ได้ที่ www.คลินิกแก้หนี้.com และwww.debtclinicbysam.com แอดไลน์ @debtclinicbysam ติดตามข่าวสารได้ที่ เฟซบุ๊ก คลินิกแก้หนี้ และยูทูบ Debtclinicbysam
