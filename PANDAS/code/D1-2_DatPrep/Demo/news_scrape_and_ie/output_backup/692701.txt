ธนาคารกสิกรไทย (ลงทุนผ่านบริษัท บริษัท กสิกร วิชั่น จำกัด หรือ เควิชั่น) และ LINE (ลงทุนผ่านบริษัท ไลน์ ไฟแนนเชียล เอเชีย) ประกาศความร่วมมือก่อตั้งบริษัทใหม่ในชื่อ ‘บริษัท กสิกร ไลน์ จำกัด’ พลิกประสบการณ์การใช้บริการทางการเงินให้กับผู้ใช้งาน LINE ในประเทศไทยที่มีจำนวน 44 ล้านคน ให้เข้าถึงบริการทางการเงินที่ใช้งานง่ายได้สะดวกมากยิ่งขึ้น เตรียมเปิดตัวผลิตภัณฑ์และบริการใหม่ๆ ช่วงครึ่งปีหลังของปี 2562 ตั้งเป้าพุ่งทะยานเป็น 1 ใน 5 บริษัทชั้นนำที่ให้บริการสินเชื่อส่วนบุคคลภายใน 5 ปี
นายพัชร สมะลาภา กรรมการผู้จัดการ ธนาคารกสิกรไทย เปิดเผยว่า “การก่อตั้งบริษัท กสิกร ไลน์ จำกัด ถือเป็นครั้งแรกของวงการธนาคารพาณิชย์ไทยกับเป้าหมายสู่การเป็นธนาคารระดับภูมิภาค โดยธนาคารกสิกรไทย (เป็นการลงทุนผ่านบริษัทลูก คือ บริษัท กสิกร วิชั่น จำกัด (KASIKORN VISION COMPANY LIMITED) หรือ เควิชั่น (KVision) ได้ร่วมลงทุนกับบริษัทชั้นนำระดับโลกคือ LINE (เป็นการลงทุนผ่าน ไลน์ ไฟแนนเชียล เอเชีย) ถือเป็นบริษัทแรกในกลุ่มบริษัทธนาคารกสิกรไทยที่ไม่ได้ถือหุ้น 100% การลงทุนดังกล่าวเป็นกลยุทธ์ครั้งสำคัญเพื่อให้สอดคล้องกับความต้องการของกลุ่มลูกค้ายุคดิจิทัล ธนาคารเชื่อมั่นว่า ศักยภาพด้านดิจิทัลของ LINE และประสบการณ์ของธนาคารด้านลูกค้ารายย่อย จะทำให้เกิดการเปลี่ยนแปลงต่อธุรกิจธนาคาร และทำให้เกิดบริการทางการเงินรูปแบบใหม่ในประเทศไทย
“เป้าหมายของ บริษัท กสิกร ไลน์ จำกัด คือ ผู้ใช้งาน LINE จำนวน 44 ล้านคนในประเทศไทย โดยเฉพาะกับกลุ่มมิลเลนเนียลที่คุ้นเคยกับการใช้สมาร์ทโฟนและใช้ชีวิตส่วนใหญ่อยู่บนโลกดิจิทัล ธนาคารกสิกรไทยและ LINE จะร่วมกันสร้างแบรนด์ธนาคารบนแพลตฟอร์มโซเชียลมีเดียที่ใช้งานง่ายมาก มีความสนุก แตกต่างจากธนาคารรูปแบบเดิมโดยสิ้นเชิง ทำให้ลูกค้าสามารถใช้บริการของธนาคารบน LINE ได้ทันที เช่น ขั้นตอนการสมัครใช้บริการของธนาคารที่ง่าย การโอนเงินที่สะดวก และกระบวนการอนุมัติสินเชื่อส่วนบุคคลที่รวดเร็ว
“ภารกิจที่สำคัญของ บริษัท กสิกร ไลน์ จำกัด คือ การขยายฐานไปสู่กลุ่มลูกค้าใหม่ และสามารถสร้างผลกำไรจากธุรกิจสินเชื่อ พร้อมก้าวสู่การเป็น 1 ใน 5 บริษัทชั้นนำด้านธุรกิจให้บริการสินเชื่อภายในระยะเวลา 5 ปี นอกจากการลงทุนร่วมกันแล้ว ธนาคารกสิกรไทย และ LINE จะมีการแลกเปลี่ยนองค์ความรู้ ทรัพยากรต่างๆ ระหว่างสององค์กรอีกด้วย”  นายพัชร กล่าว
ยอง อึน คิม ประธานเจ้าหน้าที่ฝ่ายปฏิบัติการ ไลน์ ไฟแนนเชียล เอเชีย เปิดเผยว่า ปัจจุบันมีผู้ใช้ LINE ในประเทศไทยจำนวน 44 ล้านคน ถือเป็นแพลตฟอร์มที่มีฐานผู้ใช้งานจำนวนมาก โดย LINE ยังคงยึดมั่นในแนวคิด ‘Closing the Distance’ เชื่อมโยงข้อมูลข่าวสาร บริการ และผู้คนเข้าไว้ด้วยกัน
“การประกาศจัดตั้ง บริษัท กสิกร ไลน์ จำกัด ในครั้งนี้ ถือเป็นยุทธศาสตร์ความร่วมมือครั้งสำคัญที่จะสร้างปรากฏการณ์ใหม่ของการใช้บริการทางการเงินบนโซเชียลมีเดียอย่างเต็มรูปแบบ ด้วยเป้าหมายสำคัญคือการสร้างสรรค์ผลิตภัณฑ์และบริการทางการเงินที่ใช้งานง่าย ทุกคนสามารถเข้าถึงได้สะดวก อีกทั้งสอดรับกับไลฟ์สไตล์ยุคดิจิทัลโดยการเชื่อมต่อกับแพลตฟอร์ม LINE ที่มีฐานผู้ใช้งานกว่า 44 ล้านคน ด้วยจุดเด่นของการเป็นแพลตฟอร์มที่ตอบสนองความต้องการและไลฟ์สไตล์ของคนไทย อีกทั้งสามารถใช้งานได้หลากหลายช่องทาง มากไปกว่านั้นความร่วมมือในครั้งนี้จะมีการนำเอาองค์ความรู้ด้านการออกแบบประสบการณ์การใช้งานผ่านโทรศัพท์มือถือ (Mobile User Experience) ซึ่งเป็นจุดแข็งของ LINE มาประกอบกับจุดแข็งของธนาคารกสิกรไทยที่เป็นธนาคารผู้นำด้านโมบายแบงก์กิ้งในประเทศไทยมาร่วมพัฒนาให้เกิดบริการทางการเงินบนโซเชียลมีเดียที่มีประสิทธิภาพสำหรับทุกคน”  ยอง อึน คิม กล่าว
ยอง อึน คิม กล่าวเสริมว่า ในอนาคตข้างหน้า บริษัท กสิกร ไลน์ จำกัด จะเป็นฐานสำคัญในการนำเสนอบริการทางการเงินที่หลากหลาย รวมถึงผลิตภัณฑ์สินเชื่อรูปแบบใหม่ๆ การโอนเงินบน LINE ที่จะสะดวกมากยิ่งขึ้น นอกจากนี้ เรายังตั้งเป้าเป็นผู้นำในธุรกิจการเงินในโลกที่กำลังเคลื่อนไปสู่สังคมไร้เงินสด
บริษัท กสิกร ไลน์ จำกัด เป็นบริษัทร่วมทุนที่มีเป้าหมายทางธุรกิจที่มุ่งเน้นการขยายฐานไปสู่กลุ่มลูกค้าใหม่ และสร้างรายได้จากธุรกิจสินเชื่อ โดยตั้งเป้าเป็นหนึ่งในบริษัทชั้นนำด้านบริการสินเชื่อที่มีนวัตกรรมล้ำหน้าที่สุดในประเทศไทย ทั้งนี้ ธนาคารกสิกรไทย และ LINE ได้แต่งตั้งทีมงานเฉพาะกิจที่มาร่วมกันทำงานในช่วงแรกของการจัดตั้งบริษัท กสิกร ไลน์ จำกัด และอยู่ในระหว่างการเฟ้นหาบุคลากรมาทำงานในบริษัทดังกล่าว
