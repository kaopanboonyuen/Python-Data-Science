นายพิชญ์ โพธารามิก ประธานกรรมการ และผู้ถือหุ้นใหญ่ของบริษัท โมโน เทคโนโลยี จำกัด (มหาชน) หรือ MONO เปิดเผยกับ “ข่าวหุ้นธุรกิจ” ถึงกรณีที่มีกระแสข่าวลือว่าตนเองจะขายหุ้น MONO ที่ถืออยู่ทั้งหมด จำนวน 2,228.36 ล้านหุ้น หรือคิดเป็น 64.20% ของจำนวนหุ้นทั้งหมดออกมานั้นว่า ข่าวดังกล่าวไม่เป็นความจริง และไม่มีแผนที่จะขายหุ้นออกมาทำลายหุ้นของตนเองแน่นอน

ขณะที่แนวโน้มธุรกิจทีวีกำลังเติบโตไปในทิศทางที่ดี และมีรายได้เติบโตต่อเนื่อง โดยผลประกอบการไตรมาส 1/2561 ปกติจะเป็นโลว์ซีซั่นของอุตสากรรม และแนวโน้มผลประกอบการจากนี้ตั้งแต่ไตรมาส 2-4 ของปี 2561 คาดว่าจะดีขึ้น
ทั้งนี้ ผลประกอบการไตรมาส 1/2561 MONO มีกำไรสุทธิ 19.47 ล้านบาท ปรับตัวลดลง 3.68 ล้านบาท หรือลดลง 15.90% เมื่อเทียบกับไตรมาส 1/2560 ที่มีกําไรสุทธิ 23.15 ล้านบาท และมีรายได้รวม 640.15 ล้านบาท ปรับตัวลดลง 7.10 ล้านบาท หรือลดลง1.10% เมื่อเทียบกับไตรมาส 1/2560 ที่มีรายได้ 647.25 ล้านบาท
