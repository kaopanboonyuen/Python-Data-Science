วอยซ์ทีวี  ออกแถลงการณ์ เตรียมฟ้องแพ่ง-ปกครอง หลัง กสท. สั่งจอดำ 7 วัน พร้อมช่วงนี้จะปรับการออกอากาศเป็นทางสื่อออนไลน์
จากกรณีที่ คณะกรรมการกิจการกระจายเสียงและกิจการโทรทัศน์ (กสท.) มีมติพักใช้ใบอนุญาตสถานีโทรทัศน์วอยซ์ทีวีเป็นเวลา 7 วัน เนื่องจากเนื้อหารายการกระทบความมั่นคง ล่าสุด วอยซ์ทีวี ได้ออกแถลงการณ์ ระบุว่า ขอยืนยันตลอดระยะเวลาที่ผ่านมา วอยซ์ทีวีได้ดำเนินการตามพื้นฐานวิชาชีพสื่อมวลชนอย่างเคร่งครัด แม้เนื้อหาของวอยซ์ทีวีอาจจะมีความคิดเห็นที่แตกต่าง


แต่ยืนยันว่าเนื้อหาดังกล่าวไม่กระทบต่อความมั่นคง ที่ผ่านมาวอยซ์ทีวีได้เข้าชี้แจงและให้ความร่วมมือต่อคณะอนุกรรมการผังรายการ กสทช. รวมทั้งหารือคณะทำงานติดตามสื่อของ คสช. และหน่วยงานที่เกี่ยวข้องต่างๆ เพื่อแก้ไขรายการให้สอดคล้องและเหมาะสม
วอยซ์ทีวีจะพิจารณาดำเนินการตามขั้นตอนของกฎหมาย เพื่อปกป้องสิทธิและเสรีภาพของสื่อมวลชน รวมทั้งการดำเนินการทางแพ่งและปกครองตามความเหมาะสมต่อไป เนื่องจากมติดังกล่าวมีผลกระทบต่อการดำเนินธุรกิจของบริษัทฯ ทั้งนี้ วอยซ์ทีวีทราบดีว่ามีคำสั่งหัวหน้าคณะรักษาความสงบแห่งชาติที่ 41//2559 เรื่องการกำกับดูแลการเผยแพร่ข้อมูลข่าวสารต่อสาธารณะ ที่ให้อำนาจ กสทช. ตัดสินและกำหนดกับสื่อมวลชนโดยเว้นโทษความผิดแพ่งและอาญาต่อคณะทำงาน
ในช่วงเวลาดังกล่าว วอยซ์ทีวีจะปรับการออกอากาศผ่านสื่อออนไลน์ ซึ่งผู้ชมสามารถรับชมได้ผ่านทาง www.voicetv.co.th และ www.facebook.com/voicetvonline วอยซ์ทีวีจะประสานงานเพื่อทำความเข้าใจกับผู้เกี่ยวข้องต่อไป และวอยซ์ทีวียังจะประสานงานกับหน่วยงานที่เกี่ยวข้องอย่างใกล้ชิด เพื่อชี้แจงทำความเข้าใจต่อไป

