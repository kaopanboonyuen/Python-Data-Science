โมโน  แถลงผลการดำเนินงานไตรมาส 3 ของปี 2560 มีรายได้รวมกว่า 700 ล้านบาท ขณะที่กำไรสุทธิรวม 70 ล้านบาท เติบโตจากช่วงเดียวกันของปีก่อน 599%
ผู้บริหารระดับสูง ของบริษัท โมโน เทคโนโลยี จำกัด (มหาชน) นำโดย คุณนวมินทร์ ประสพเนตร ผู้ช่วยประธานกรรมการ และประธานเจ้าหน้าที่การตลาด ร่วมแถลงผลการดำเนินงานของบริษัท งวดไตรมาส 3 ของปี 2560 โดยมีรายได้รวมทั้งสิ้น 711 ล้านบาท เติบโต 15.57% เมื่อเทียบกับช่วงเดียวกันของปีก่อน มีกำไรสุทธิรวมทั้งสิ้น 70 ล้านบาท เติบโต 599% (เปอร์เซ็นต์)

ขณะที่รายได้ช่วง 9 เดือนแรกของปี มีอัตราการเติบโต 20.21% โดยมีตัวเลขอยู่ที่ 2,051 ล้านบาท ส่วนกำไรสุทธิอยู่ที่ 145 ล้านบาท เติบโต 355% เมื่อเทียบกับช่วงเดียวกันของปีก่อน
นอกจากนี้ คุณนวมินทร์ ยังระบุว่า ในปี 2561 บริษัทมีแผนที่จะเพิ่มรายได้จากซับสคริบชั่น หรือยอดผู้สมัครเป็นสมาชิกใช้บริการโมโนแมกซ์ รวมถึงรายได้จากค่าโฆษณาออนไลน์บนเว็บไซต์ “ซีมี” ที่จะมีการเปิดตัวอย่างเป็นทางการในช่วงปลายเดือนธันวาคมนี้ และวางเป้าหมายที่จะเพิ่มอัตราค่าโฆษณาของ ช่องโมโน29 อย่างน้อย 50% จาก 28,000 บาทต่อนาที ในปีนี้
พร้อมเพิ่มเนื้อหารายการที่จะมีการไท-อินสินค้า และเพิ่มภาพยนตร์ใหม่จากค่ายฟอกซ์ ในช่วงไพรม์ไทม์ รวมถึงสานต่อการถ่ายทอดสดบาสเก็ตบอลเอ็นบีเอ ซึ่งตั้งเป้า เรตติ้งเติบโต 30% จาก 0.9 ในปีนี้ เป็น 1.2 ในปี 2561
