เครื่องรูดบัตรสวัสดิการแห่งรัฐ  สำหรับผู้มีรายได้น้อย   ไม่เพียงพอในภาคอีสาน เร่งติดตั้งให้ทันก่อนวันเปิดใช้งาน 1 ต.ค. นี้
วันนี้ (23 ก.ย. 60) มีรายงานว่า 1 ต.ค. นี้ จะมีการใช้บัตรสวัสดิการแห่งรัฐ สำหรับผู้มีรายได้น้อย แต่จากการลงพื้นที่ตรวจสอบร้านค้าบางแห่งที่เข้าร่วมโครงการในจังหวัดภาคอีสาน พบว่า ยังมีการติดตั้งจำนวนเครื่องรูดบัตร ไม่มากนัก
ทั้งนี้ นางสุภาวรรณ จรรยานิทัศน์ ผู้ประกอบการร้านค้าปลีก-ส่ง อ.บ้านไผ่ จ.ขอนแก่น ได้สาธิตวิธีใช้เครื่องรูดบัตรสวัสดิการแห่งรัฐ ให้กับพนักงาน ก่อนที่จะเริ่มใช้จริง ภายหลังผู้มีรายได้น้อย ทยอยรับบัตรกับธนาคารของรัฐทั้ง 3 แห่ง และ สำนักงานคลังจังหวัด โดยบัตรสวัสดิการแห่งรัฐ สามารถรูดซื้อสินค้าประเภทอุปโภคบริโภค แต่ไม่สามารถใช้ได้ในประเภทสุรา และยาสูบ

นอกจากนี้ ผู้ประกอบการ บอกว่า ธนาคารกรุงไทย ได้นำเครื่องมาติดตั้ง แต่ยังไม่มีป้ายประชาสัมพันธ์ร้านธงฟ้าประชารัฐ จากกระทรวงพาณิชย์ ซึ่ง จ.ขอนแก่น มีผู้ประกอบการร้านค้าท้องถิ่น สมัครเข้าร่วมโครงการ 358 ร้าน แต่มีเครื่องรูดบัตร เพียง 25 เครื่องเท่านั้น ส่วนที่ จ.อุบลราชธานี เครื่องรูดบัตร ถูกนำมาติดตั้งแล้ว 23 เครื่อง จากทั้งหมด 410 เครื่อง คาดว่า ภายสัปดาห์หน้า เจ้าหน้าที่จะเร่งติดตั้งให้แล้วเสร็จ เพื่อให้ทันการเปิดให้บริการ วันที่ 1 ต.ค. นี้
สำหรับ จ.อุบลราชธานี มีผู้มาลงทะเบียนรับสวัสดิการแห่งรัฐ กว่า 520,000 คน แต่ผ่านคุณสมบัติเพียง 420,000 คน ที่เหลือ อยู่ระหว่างอุทธรณ์ ส่วนสาเหตุที่ไม่ผ่านคุณสมบัติ ส่วนใหญ่มาจากครอบครองทรัพย์สิน และที่ดิน เกินกว่าที่กำหนดไว้
