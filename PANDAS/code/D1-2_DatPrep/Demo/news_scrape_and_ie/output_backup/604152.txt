ประกันสังคม  เปิดสายด่วน 1506 พร้อมช่องทางออนไลน์บริการเต็มรูปแบบ ให้คำปรึกษาสอบถามข้อมูลตลอด 24 ชั่วโมง
นายสุรเดช วลีอิทธิกุล เลขาธิการสำนักงานประกันสังคม กระทรวงแรงงาน เปิดเผยว่า วันนี้ (13 ธ.ค.) สายด่วน 1506 เปิดให้บริการแก่นายจ้าง ลูกจ้าง ผู้ประกันตน เต็มรูปแบบแล้ว ซึ่งจะมีเจ้าหน้าที่ให้บริการตลอด 24 ชั่วโมง คอยตอบข้อซักถามปัญหาประกันสังคมและรับเรื่องร้องเรียนผ่านทางโทรศัพท์พูดคุยกับเจ้าหน้าที่โดยตรง
รวมถึงการติดต่อผ่านทางอินเตอร์เน็ตคอลเซ็นเตอร์ ซึ่งสามารถโต้ตอบข้อสอบถามได้ทันทีโดยการแชทกับเจ้าหน้าที่ อีกทั้งยังเป็นช่องทางในการรับเรื่องร้องทุกข์ เพื่อประสานงานให้กับหน่วยงานที่เกี่ยวข้อง เพื่อแก้ปัญหาให้กับผู้ประกันตนในเรื่องนั้นๆ
นอกจากนี้ สำนักงานประกันสังคม ยังอำนวยความสะดวกให้กับผู้ประกันตน โดยจัดให้มีช่องทางในการติดต่อกับสำนักงานประกันสังคมได้ในช่องทางต่างๆได้แก่ ช่องทางออนไลน์ ได้แก่ Website ประกันสังคม, ช่องทาง Social media ได้แก่ Facebook /ssofanpage พร้อมระบุว่า สำนักงานประกันสังคม ยังคงมุ่งมั่นพัฒนาการให้บริการที่เป็นเลิศ โดยนำระบบเทคโนโลยีสารสนเทศที่ทันสมัยเข้ามามีส่วนในการให้บริการ
