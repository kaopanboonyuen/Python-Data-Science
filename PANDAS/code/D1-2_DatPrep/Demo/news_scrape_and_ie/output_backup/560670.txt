ตลาดหุ้นสหรัฐปิดพุ่งแรง ขานรับผลการเลือกตั้งประธานาธิบดีฝรั่งเศสรอบแรก “มาครง” ได้คะแนนเสียงสูงสุด คลายความกังวลฝรั่งเศสถอนตัวจากสหภาพยุโรป
ความเคลื่อนไหวตลาดหุ้นสหรัฐเมื่อคืนที่ผ่านมาปิดพุ่งแรง ตลาดขานรับผลการเลือกตั้งประธานาธิบดีฝรั่งเศสรอบแรก ซึ่งนายเอมมานูเอล มาครง ได้คะแนนเสียงสูงสุด เข้าไปชิงเลือกตั้งรอบ 2 กับนางมารีน เลอแปน จากพรรคแนวร่วมแห่งชาติ ทำให้ช่วยผ่อนคลายความกังวลเรื่องที่ฝรั่งเศสจะถอนตัวจากสหภาพยุโรป อีกทั้งยังเป็นไปตามผลสำรวจความคิดเห็นของโพลต่างๆที่ทำนายผลในรอบแรกได้อย่างถูกต้อง ยังคาดหมายด้วยว่า มาครง จะคว้าชัยเหนือ มารี เลอ แปน คู่แข่งจากฝ่ายขวาจัด ในศึกตัดสินในวันที่ 7 พฤษภาคมนี้ โดยดัชนีดาวโจนส์ปรับตัวเพิ่มขึ้น 216.13 จุด ปิดที่ 20,763.89 จุด เอสแอนด์พี เพิ่มขึ้น 25.46 จุด ปิดที่ 2,374.15 จุด แนสแดค เพิ่มขึ้น 73.30 จุด ปิดที่ 5,983.82 จุด
ขณะที่ สัญญาน้ำมันดิบเวสต์เทกซัส อินเตอร์มีเดียต หรือไลต์สวีตครูด งวดส่งมอบเดือนมิถุนายน ลดลง 39 เซนต์ ปิดที่ 49.23 ดอลลาร์ต่อบาร์เรล เบรนต์ทะเลเหนือลอนดอน งวดส่งมอบเดือนเดียวกัน ลดลง 36 เซนต์ ปิดที่ 51.60 ดอลลาร์ต่อบาร์เรล ซึ่งเจ้าหน้าที่รัสเซียได้ออกมาเตือนว่ากำลังผลิตของพวกเขาอาจแตะระดับสูงสุดในรอบ 30 ปี หากว่าโอเปกและชาติผู้ผลิตนอกโอเปก ไม่ขยายข้อตกลงลดกำลังผลิตออกไปอีก 6 เดือน จากเดิมที่จะหมดอายุลงในวันที่ 30 มิถุนายน ในขณะที่โอเปกยังคงไม่ชัดเจนว่าจะขยายกรอบเวลาของมาตรการดังกล่าวออกไปหรือไม่ ส่วนราคาทองคำลงแรง โดยตลาดโคเม็กซ์ ลดลง 11.60 ดอลลาร์ ปิดที่ 1,277.50 ดอลลาร์ต่อออนซ์
ที่มา  INN
