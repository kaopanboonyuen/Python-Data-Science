วันที่ 7 พฤษภาคม 2561 ในพื้นที่ หาดราชมงคล หาดปากเมง หาดเจ้าไหม หาดฉางหลาง ต.ไม้ฝาด อ.สิเกา จ.ตรัง ซึ่งมีต้นเสม็ดอยู่ในพื้นที่ป่าเป็นจำนวนมาก ในขณะช่วงปลายร้อนต้นฝนจะมี เห็ดเหม็ด หรือ เห็ดตับเต่า ขึ้นตามพื้นดินโคนต้นเสม็ดเป็นจำนวนมาก  ซึ่งชาวบ้านจะหาเห็ดเพื่อนำไปประกอบทำอาหารสำหรับรับประทาน ส่วนที่เหลือจะแบ่งขายโดยในท้องตลาดขายกันกิโลกรัมละ 200 บาท

โดยชาวบ้านจะใช้ช่วงเวลาว่างตระเวนหาเห็ดตามป่าเสม็ด เพื่อนำขายสร้างรายได้งาม บางคนหาได้วัน 5-6 กิโลกรัม จะมีรายได้วันละ 1,000-1,200.บาท ดีกว่าการรับจ้างกรีดยางพาราที่มีรายได้เพียงแค่วัน 200-300 บาท ชาวบ้านที่ออกหาเห็ดเพื่อขายจะตื่นแต่เช้าขับขี่จักรยานยนต์ตระเวรหาเห็ดไปทั่วพื้นที่ตาม หาดราชมงคล หาดปากเมง หาดเจ้าไหม หาดฉางหลาง

อีกทั้งยังพบว่ามีนักท่องเที่ยวที่เดินทางมาเที่ยวหาดปากเมง ได้จอดรถหาเห็ดเสม็ดเพื่อจะนำไปทำอาหารรับประทานกัน ซึ่งการหาเห็ดมีวิธีง่ายๆ คือโดยใช้ไม้คุยเขี่ยตามพื้นดินที่ต้นเสม็ด ก็จะพบเห็ดจากนั้นจึงเด็ดใส่ถุงพลาสติก โดยสามารถหาเห็ดได้ทั้งเด็กและผู้ใหญ่ เห็ดจะเริ่มออกดอกบานตั้งแต่เดือนพฤษภาคมนี้ไป 2 เดือนจนกว่าฝนจะตกชุกเห็ดก็จะหมด

