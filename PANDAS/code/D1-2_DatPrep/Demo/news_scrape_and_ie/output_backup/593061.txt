วันนี้ (17ต.ค.60) ผู้สื่อข่าว MThai ได้เดินทางไปที่ร้านเขาพับผ้า หมู่ที่ 7 ต.ช่อง อ.นาโยง จ.ตรัง เพื่อสอบถามนางปรียาอร องศารา อายุ 57 ปีเจ้าของร้าน หลังเขาสามารถทำรายได้ในแต่ละเดือนเป็นกอบเป็นกำจากการผลิต เค้กกระป๋อง หรือแคนเค้ก ออกจากจำหน่ายให้กับลูกค้า โดยเฉพาะนักท่องเที่ยวที่เดินทางมายัง จ.ตรัง

โดยนางปรียาอร กล่าวว่า เนื่องจากร้านของตนเป็นเส้นทางผ่านไปยัง จ.พัทลุง ทำให้ตนคิดเอาใจนักเดินทางด้วยการทำเค้กใหม่ ๆ ให้เป็นแบบกระป๋องเพื่อสะดวกในการพกพาและรับประทานได้ง่าย โดยเริ่มทำเค้กรสส้มก่อนต่อมาจึงทำเป็นรสช็อกโกเลตและรสสตอเบอรี่ ซึ่งมีเสียงตอบรับที่ดีมาก ลูกค้ามีทั้งในและต่างจังหวัด

สำหรับ เค้กกระป๋อง ดังกล่าว จะทำสดใหม่วันต่อวัน ไม่ใช้สารกันบูด สารกันหืนและสารเคมีใด ๆ สามารถเก็บไว้ในตู้เย็นได้นานประมาณ 10 วัน ซึ่งวิธีทำ ก็เหมือนการทำขนมเค้กทั่วไป เพียงแต่นำเนื้อเค้กที่ได้มาในใส่ลงในกระป๋องราดหน้าด้วยรสส้ม รสช็อกโกเลตและสตอเบอรี่ นำไปเข้าตู้เย็นก่อนนำออกจำหน่าย
