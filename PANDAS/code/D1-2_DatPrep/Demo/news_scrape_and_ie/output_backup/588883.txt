คลัง ชี้ แบงก์ใช้ช่องโหว่ทางกม.เอื้อประโยชน์คนรวย เลี่ยงภาษีดอกเบี้ยเงินฝาก สั่งสรรพากรหาแนวทางกำชับดูแล
นายอภิศักดิ์ ตันติวรวงศ์  รัฐมนตรีว่าการกระทรวงการคลัง กล่าวว่า ขณะนี้กระทรวงการคลังพบว่า บางสถาบันการเงิน โดยเฉพาะธนาคารขนาดเล็ก ได้ใช้ช่องโหว่ทางกฎหมายเอื้อประโยชน์กับคนรวย ในการหลีกเลี่ยงการจ่ายภาษีดอกเบี้ยเงินฝากตามกฎหมาย ซึ่งหากดอกเบี้ยเงินฝากในบัญชีไม่ถึง 20,000 บาทต่อปี ไม่ต้องหักภาษี ณ ที่จ่าย
จึงทำให้มีธนาคารขนาดเล็กบางแห่งที่ไม่ใช่สถาบันการเงินเฉพาะกิจของรัฐ และธนาคารขนาดใหญ่ใช้ช่องว่างทางกฎหมายดังกล่าว โดยเจ้าหน้าที่ได้แนะนำให้ผู้ที่มีเงินฝากจำนวนมากหากได้ดอกเบี้ยใกล้ถึง 20,000 บาท แล้ว ปิดบัญชีเพื่อไม่ต้องจ่ายภาษี และเปิดบัญชีใหม่หมุนเวียน ซึ่งไม่ตรงกับเจตนาที่ต้องการส่งเสริมผู้ฝากเงินรายย่อย
โดยขณะนี้ ได้สั่งการให้กรมสรรพากรศึกษารูปแบบและแนวทางในการปิดช่องโหว่ทางกฎหมายแล้ว เบื้องต้น มี 2 แนวทาง ได้แก่ การยกเลิกขั้นต่ำยกเว้นการเก็บภาษีดอกเบี้ยเงินฝาก และให้ผู้ที่ได้ดอกเบี้ยเงินฝากไม่เกิน 20,000 บาท สามารถขอเรียกภาษีคืนกับกรมสรรพากรได้ในช่วงปลายปี และให้หน่วยงานที่กำกับดูแลเข้าไปกำชับ และตักเตือนเพื่อไม่ให้เกิดขึ้นอีก
