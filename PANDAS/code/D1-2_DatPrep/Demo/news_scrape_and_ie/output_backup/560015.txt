เปิดใจเจ้าของร้าน ‘ยำแซบเว่อร์’ ร้านที่ถูกแชร์ชื่นชมจากชาวโซเชียลล้นหลาม ติดป้ายหน้าร้าน “คนไม่มีเงิน คนเร่ร่อน คนพิการ กินฟรี”
กลายเป็นอีกร้านที่โด่งดังถูกพูดถึงในโลกออนไลน์เมื่อก่อนหน้านี้ สำหรับร้านยำแซบเว่อร์ รถขายยำฟู้ดทรัค ติดป้ายโดดเด่นเรียกลูกค้าว่า ไม่มีตังค์กินฟรี รวมทั้งคนชรา คนท้อง คนเร่ร่อน คนพิการ ก็สามารถกินฟรีได้ จากสโลแกนดังกล่าว ทำเอาชาวเน็ตฮือฮาชื่นชม พร้อมทั้งแชร์บอกต่อให้ความสนใจอย่างกว้างขวางเป็นจำนวนมาก

วันนี้ทีมข่าว MThai ได้มีโอกาสสัมภาษณ์ “นก ศรากร เกิดเขาทะลุ” และ “แจง จุรีภรณ์ เมืองชุม” เจ้าของร้าน ‘ยำแซบเว่อร์’ ได้มาเปิดใจถึงจุดเริ่มต้นของการติดป้ายให้คนยากไร้กินฟรีว่า ตนเคยไม่มีเงินมาก่อน พอวันหนึ่งเริ่มจะมี ก็อยากจะเป็นผู้ให้คนอื่นบ้าง ซึ่งคนที่ไม่มีเงินบางคนไม่กล้ามาบอกว่าขอกินฟรี จึงเขียนป้ายบอกไว้เลย อาจทำให้คนที่ไม่มีเงิน กล้าขอกินฟรีมากขึ้น ถือเป็นการเปิดโอกาสให้คนส่วนหนึ่งที่ไม่มีจะกินได้อิ่มท้องไปอีกมื้อ
แม้จะได้รับความสนใจอย่างมากจากโลกออนไลน์ ด้วยป้ายสโลแกนร้านอันโดดเด่น ชูความใจดี แบ่งปันคนยากไร้ แต่จริงๆ แล้วนั้น “คุณศรากร” เผยว่า จุดเด่นของร้านไม่ใช่เพื่อให้คนไม่มีเงิน กินฟรี แต่เป็นรสชาติของอาหาร ซึ่งทางร้านเน้นเรื่องอาหารมากกว่าการขึ้นป้าย มีทั้งปูม้า กุ้ง หอย ปู ปลา สดใหม่ สะอาด อร่อยแน่นอน

สุดท้าย เจ้าของร้านใจดี ฝากทิ้งท้ายว่าหากสนใจอยากมาอุดหนุนที่ร้านยำแซบเว่อร์ ทางร้านยินดีต้อนรับลูกค้าทุกคนเสมอ ไม่ว่าจะเป็นใครก็ตาม หากไม่มีเงินก็สามารถเข้ามารับประทานฟรีได้ เพราะทางร้านเปิดกว้างสำหรับทุกคน และยินดีต้อนรับจากใจจริง
สำหรับร้านยำ แซบ เว่อร์ ตั้งอยู่บริเวณถนนเลียบคลองสาม ตรงข้ามกับโรงเรียนสามัคคีราษฎร์บำรุง เทศบาลนครรังสิต ปทุมธานี มีอาหารประเภทสารพัดยำ เปิดให้บริการทุกวันตั้งแต่เวลา 17.00 -23.00 น. หรือโทร 089-7655522


