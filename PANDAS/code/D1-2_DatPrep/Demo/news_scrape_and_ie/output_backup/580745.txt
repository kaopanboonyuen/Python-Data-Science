ครม. อนุมัติให้ผู้บริจาคช่วยเหลือน้ำท่วม ลดหย่อนภาษีได้ 1.5 เท่า ส่วนค่าซ่อมแซมอสังหาฯ – ยานพาหนะลดหย่อนได้สูงถึง 1 แสนบาท ในช่วง 5 ก.ค. ถึง 31 ต.ค.
นายณัฐพร จาตุศรีพิทักษ์ ที่ปรึกษารัฐมนตรีประจำสำนักนายกรัฐมนตรี เปิดเผยว่า ที่ประชุมครม. เห็นชอบมาตรการภาษีเพื่อช่วยเหลือผู้ประสบอุทกภัยในพื้นที่ภาคอีสาน ประกอบด้วยด้วย มาตรการภาษีเพื่อส่งเสริมการบริจาคและสร้างแรงจูงใจในการบริจาคทรัพย์สิน
โดยกำหนดให้เงินบริจาคทั้งจากบุคคลธรรมดา บริษัท หรือห้างหุ้นส่วนนิติบุคคลทั่วไป ที่บริจาคเงินหรือทรัพย์สิน เพื่อช่วยเหลือผู้ประสบอุทกภัย สามารถนำเงินดังกล่าวมาหักลดหย่อนภาษีได้เพิ่ม 1.5 เท่า จากเดิมได้ลดหย่อนอยู่แล้ว 1 เท่า โดยบุคคลธรรมดานำมาหักลดหย่อนได้ไม่เกิน 10% ของรายได้ และนิติบุคคล ไม่เกิน 2% ของกำไรสุทธิ สำหรับการบริจาคตั้งแต่วันที่ 5 กรกฎาคม – 31 ตุลาคม 2560 โดยต้องบริจาคผ่านหน่วยงานภาครัฐ และองค์กรการกุศลที่ทางการกำหนด
นอกจากนี้ ยังได้อนุมัติให้เงินที่เป็นค่าใช้จ่ายสำหรับซ่อมแซมที่อยู่อาศัย ห้างร้าน รถยนต์ รถจักรยานยนต์ สามารถนำค่าใช้จ่ายมาหักลดหย่อนภาษีได้ โดยรายจ่ายจากการซ่อมแซมที่อยู่อาศัย ห้างร้าน ห้องชุดต่างๆ มาหักลดหย่อนภาษีได้ตามค่าใช้จ่ายจริง แต่ไม่เกิน 100,000 บาท และสามารถนำรายจ่ายจากการซ่อมแซมรถยนต์และรถจักรยานยนต์มาหักลดหย่อนภาษีได้ตามค่าใช้จ่ายจริง แต่ไม่เกิน 30,000 บาท โดยค่าใช้จ่ายดังกล่าวจะต้องใช้ตั้งแต่วันที่ 5 กรกฎาคม – 31 ตุลาคม 2560
นอกจากนี้ ครม.ยังอนุมัติให้ใช้วงเงินสินเชื่ออุทกภัย ที่เคยช่วยเหลือผู้ประสบอุทกภัยในภาคใต้ ที่เหลืออยู่ 3,500 ล้านบาท มาใช้ช่วยเหลือผู้ประกอบการเอสเอ็มอีในพื้นที่ภาคอีสานที่ประกาศเป็นพื้นที่อุทกภัย เพื่อใช้ในการฟื้นฟูกิจการ วงเงินรายละไม่เกิน 15 ล้านบาท ระยะเวลา 7 ปี
คิดอัตราดอกเบี้ย 1-3 ปีแรกที่ 3% และปีที่ 4-7 คิดอัตราดออกเบี้ยตามธนาคารพัฒนาวิสาหกิจขนาดกลางและขนาดย่อมแห่งประเทศไทย หรือ เอสเอ็มอีแบงก์ โดยวงเงินสินเชื่อดังกล่าว มีระยะเวลาการขอได้ภายใน 6 เดือนนับตั้งแต่วันที่ 5 กรกฎาคม 2560 หรือจนกว่าวงเงินดังกล่าวจะหมด
