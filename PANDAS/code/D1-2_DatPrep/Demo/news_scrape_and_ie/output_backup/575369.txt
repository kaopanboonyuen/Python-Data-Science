ที่ประชุม  กบง.  มีมติให้ตรึงราคา  แอลพีจี  20.49 บาท/กก. ก่อนเปิดเสรีปล่อยราคาลอยตัวครั้งแรก 1 สิงหาคม นี้ เป็นต้นไป
นายทวารัฐ สูตะบุตร ผู้อำนวยการสำนักงานนโยบายและแผนพลังงาน หรือ สนพ. ในฐานะโฆษกกระทรวงพลังงาน เปิดเผยผลการประชุมคณะกรรมการบริหารนโยบายพลังงาน (กบง.) ว่า ที่ประชุมมีมติคงราคาขายปลีกก๊าซหุงต้ม หรือ แอลพีจี เดือน ก.ค. 2560 ไว้ที่ 20.49 บาท/กิโลกรัม
เนื่องจากต้นทุนแอลพีจีตั้งต้นลดลง 1.4262 บาท/กก. จาก 15.0491 บาท/กก. เป็น 13.6229 บาท/กก. ตามทิศทางราคาตลาดโลกลดลงจาก 382.50 เหรียญสหรัฐต่อตัน มาอยู่ที่ 355 เหรียญสหรัฐต่อตัน ซึ่งเป็นการตรึงราคาเดือนสุดท้ายก่อนเปิดเสรีธุรกิจแอลพีจีเต็มรูปแบบทั้งระบบ โดยมีผลบังคับตั้งแต่วันที่ 1 ส.ค.นี้เป็นต้นไป ซึ่งจะทำให้ราคาเป็นไปตามกลไกตลาด
นอกจากนี้ทางกระทรวงพลังงานกำลังหารือร่วมกับกรมบัญชีกลาง กระทรวงการคลัง และหน่วยงานที่เกี่ยวข้อง เพื่อหาแนวทางดูแลผู้มีรายได้น้อยที่อาจจะได้รับผลกระทบจากการลอยตัวราคาก๊าซแอลพีจี โดยยืนยันว่ารัฐยังคงมีกลไกกองทุนน้ำมันเชื้อเพลิงสำรองไว้ดูแลราคาแอลพีจีให้มีเสถียรภาพในช่วงที่ราคาตลาดโลกผันผวน และบรรเทาความเดือดร้อนค่าครองชีพของประชาชน
