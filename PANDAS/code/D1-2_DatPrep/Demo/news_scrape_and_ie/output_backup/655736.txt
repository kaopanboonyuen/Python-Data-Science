เกษตรกร จ.นนทบุรี ทำ ‘นาบัว’ ตัดดอกบัวและฝักบัว ส่งขายสร้างรายได้เฉลี่ยต่อเดือน 25,000-30,000 บาท
เคยสงสัยไหมว่า ‘ ดอกบัว ‘ ที่เรานำมาใช้ไหว้พระ หรือแม้กระทั่งฝักบัวที่นิยมนำเม็ดบัวมาทานกันนั้น มีขั้นตอนการเพาะปลูกอย่างไร วันนี้  MThaiNews  ในช่วง ‘ เกษตรสร้างรายได้ ‘ มีโอกาสได้เดินทางไปที่นาบัวของคุณสมชาย คล้ายโชติคล่อง อายุ 52 ปี ซึ่งทำนาบัวอยู่ในพื้นที่ ต.บางใหญ่ อ.บางใหญ่ จ.นนทบุรี ที่มีประสบการณ์ด้านการทำนาบัวมาแล้วกว่า 30 ปี จะมาเปิดเผยเทคนิคและขั้นตอนต่างๆในการเพาะเลี้ยงบัว ทั้งบัวฉัตรชมพู บัวฉัตรขาว และบัวหลวง (ปลูกไว้เพื่อเอาฝัก)

โดยคุณสมชาย เปิดเผยว่าอาชีพทำนาบัวนั้นเป็นอาชีพดั่งเดิมตั้งแต่รุ่นพ่อแม่ โดยส่วนตัวแล้วเป็นคนที่ชื่นชอบการเกษตรอยู่แล้วจึงรับช่วงต่อมาจัดการต่อ โดยช่วงที่มีการรับประกันราคาข้าวก็ได้เปลี่ยนไปทำนาข้าว เพราะด้วยเหตุผลที่ภาครัฐมาการรับรองราคาข้าวอย่างชัดเจน แต่พอช่วงราคาข้าวตก ก็กลับมาทำนาบัวเช่นเดิม ซึ่งมองว่าการทำนาบัวนั้นไม่ยุ่งยาก และใช้ต้นทุนน้อยกว่าการทำนาข้าว
สำหรับขั้นตอนการทำนาบัวของคุณสมชายนั้นจะใช้วิธีการปักดำต้นพันธุ์บัว โดยปล่อยน้ำขังในนาบัวในระดับน้ำประมาณ 50 เซนติเมตร โดยระหว่างนั้นควรกำจัดวัชพืชด้วย ไม่เช่นนั้นพวกวัชพืชเหล่านั้นจะไปแย่งอาหารของต้นบัวได้ โดยใช้ระยะเวลาประมาณ 2 เดือนก็จะเริ่มออกดอก ซึ่งในช่วงนี้จะเริ่มฉีดยาเพื่อกำจัดศัตรูพืชทั้งหนอนและไร และยาเร่งฮอร์โมนเพื่อเพิ่มความสมบูรณ์แก่ดอกบัวโดยจะฉีดวันเว้นวัน
ซึ่งปกติแล้วนาบัวจะทำได้ปีละ 2 ครั้ง โดยในแต่ละครั้งสามารถเก็บเกี่ยวผลผลิตได้นานถึง 3 เดือน โดยจะเก็บแบบวันเว้นวัน ต่อวันก็จะได้ดอกบัวประมาณ 1,500-2,000 ดอก แล้วแต่ช่วงฤดูกาล โดยจะเริ่มเก็บตั้งแต่ช่วงเช้าจนกระทั่งช่วงสายๆ เนื่องจากหากมีแสงแดดมากเกินไปจะทำให้ดอกบัวเหี่ยวและไม่เหมาะต่อการนำไปจำหน่าย สำหรับดอกบัวนั้นหากเป็นช่วงหน้าร้อนตั้งแต่เดือนเมษายน ดอกบัวก็จะเจริญเติบโตได้ดีมีผลผลิตมาก แต่ราคาดอกบัวก็จะลดราคา หากเป็นช่วงฤดูหนาวผลผลิตก็จะน้อยลงราคาดอกบัวก็จะเพิ่มสูงขึ้น
ในช่วงเก็บเกี่ยวนั้นก็จะเลือกขนาดดอกบัว 3 ขนาด ตั้งแต่ ขนาดเล็ก กลาง และใหญ่ โดยในช่วงระหว่างเก็บดอกก็จะเด็ดใบที่ถูกศัตรูพืชทำลายทิ้ง และยังเป็นการทำให้บัวแตกหน่อเพิ่มขึ้นอีกด้วย ในส่วนของนาบัวที่ปลูกเอาฝัก หลังจากปักดำแล้วก็จะใช้ระยะเวลาประมาณ 3 เดือน ก็สามารถเก็บเกี่ยวได้แล้ว โดยจะปล่อยในดอกบานจนเหลือแต่ฝักบัว
ทั้งนี้หลังครบระยะเวลาเก็บเกี่ยวแล้ว ขั้นตอนการบำรุงนั้นก็จะระบายน้ำออกจากนาบัว แล้วใช้รถไถลงในนาบัวให้ทั่วหลังจากนั้นก็การสามารถปล่อยน้ำเข้านาบัว สาเหตุที่ต้องไถนาบัวนั้นเพื่อทำให้ดินโปร่งอีกทั้งเป็นการลดปริมาณบัวชั้นบนที่มีรากขนาดเล็ก ซึ่งหากปล่อยไว้ไม่มีการไถนา บัวจะมีจำนวนที่แน่นมากเกินไปและส่งผลทำให้ฝักบัวมีขนาดเล็ก
สำหรับการตัดส่งขายนั้นจะขายเป็นกำ กำละ 10 ดอก ในส่วนของราคาดอกบัวต่อกำนั้นก็ขึ้นอยู่กับราคากลางในท้องตลาด เฉลี่ยตั้งแต่ราคา 10-50 บาท ซึ่งเมื่อปีที่ผ่านมาราคาเคยพุ่งสูงถึงกำละ 100 บาท โดยที่นาบัวของคุณสมชายนั้นเมื่อเก็บดอกบัวพร้อมทำเป็นกำๆ แล้ว ก็จะขับรถไปส่งยังปากคลองตลาดแบบวันต่อวันรายได้เฉลี่ยต่อเดือนตกอยู่ที่ประมาณ 25,000-30,000 บาท หรือมากกว่านั้นขึ้นอยู่กับราคาในแต่ละช่วง
สำหรับใครที่สนใจอยากติดตามซื้อดอกบัวหรือฝักบัว สามารถไปได้ที่ ‘นาบัวป้านา’ ต.บางใหญ่ อ.บางใหญ่ จ.นนทบุรี หรือโทรศัพท์สอบถามได้ที่เบอร์ 086-906-6851 (ป้านา)
บทความโดย : ธเนตร พุทธิตระกูล / ภาพ : วิชาญ โพธิ










