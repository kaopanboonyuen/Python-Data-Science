ครม.ไฟเขียว จ้าง BEM 900 ล้าน เดินรถไฟฟ้า “เตาปูน-บางซื่อ” แก้ฟันหลอ เปิดใช้ ส.ค.นี้
รายงานข่าวแจ้งว่า วันนี้ (14 ก.พ. 60) นายอาคม เติมพิทยาไพสิฐ รัฐมนตรีว่าการกระทรวงคมนาคม ได้ออกมาเปิดเผยภายหลังการประชุมคณะรัฐมนตรีในวันนี้ว่า

คณะรัฐมนตรีมีมติเห็นชอบข้อตกลงการจ้างและร่างสัญญาจ้างเพื่อดำเนินการว่าจ้างบริษัททางด่วนและรถไฟฟ้ากรุงเทพ จำกัด (มหาชน) หรือ BEM ให้ติดตั้งระบบรถไฟฟ้า จัดการเดินรถไฟฟ้า และบริหารการเดินรถไฟฟ้าสายสีน้ำเงิน ช่วงเตาปูน–บางซื่อ ของการรถไฟฟ้าขนส่งมวลชนแห่งประเทศไทย ในวงเงินค่าจ้างรวมราว 918 ล้านบาท แยกเป็นค่าติดตั้งระบบอาณัติสัญญาณ 671 ล้านบาท ค่าเดินรถ 52 ล้านบาท/ปี โดยจะจ้าง 2 ปี คิดเป็นเงินรวม 104 ล้านบาท และมีค่าใช้จ่ายดอกเบี้ยทางการเงิน 82.5 ล้านบาท ภาษี 7%
โดยรัฐบาลรับภาระค่าจ้างดังกล่าว และกระทรวงคมนาคมจะกำกับดูแลการดำเนินโครงการรถไฟฟ้าสายสีน้ำเงิน ช่วงเตาปูน–บางซื่อ ให้แล้วเสร็จโดยเร็วพร้อมเปิดให้บริการได้ภายในสิงหาคม 2560
