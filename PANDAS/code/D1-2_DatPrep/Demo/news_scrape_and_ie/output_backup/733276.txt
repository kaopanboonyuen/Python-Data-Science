วันที่ 26 พ.ค.2562 ผู้สื่อข่าวรายงานว่า ในช่วงเข้าสู่ฤดูฝนชาวขอนแก่นต่างพากันออกหาอึ่งอ่างตามธรรมชาติมารับประทาน รวมไปถึงการซื้ออึ่งอ่างที่พ่อค้า-แม่ค้านำมาจำหน่ายตามท้องตลาด เนื่องจากอึ่งอ่างนั้นจะเข้าสู่ช่วงฤดูฝักไข่และสามารถที่จะรับประทานได้เฉพาะในช่วงฤดูฝนเท่านั้น

ทำให้เป็นที่นิยมของคนอีสานที่เรียกได้ว่าเป็นอาหารยอดนิยมประจำฤดูกาลในช่วงหน้าฝนแบบนี้อย่างมาก โดยเมนูอึ่งอ่าง ที่คนอีสานนำมาประกอบเป็นอาหารเพื่อรับประทานกันมากที่สุดคือต้มยำอึ่งอ่าง,ต้มเปรตอึ่งอ่าง,อึ่งอ่างย่างเกลือ หรือย่างซิอิ๊ว รวมไปถึงอึ่งอ่างแดดเดียวอีกด้วย
นายภัคพงษ์ นครแก้ว อายุ 40 ปี ชาว จ.ขอนแก่น บอกว่า ในช่วงฝนแรกเช่นนี้เป็นช่วงที่อึ่งอ่างฝักไข่และออกมาเล่นน้ำฝน ในช่วงฝนเดือน 6 หรือการเข้าสู่ช่วงฤดูฝน จึงทำให้ในระยะนี้มีอึ่งอ่างในพื้นที่ต่างเป็นจำนวนมาก ซึ่งตั้งแต่รุ่นปู่รุ่นย่าล้วนมีการนำอึ่งอ่างมาทำเป็นอาหาร และถือเป็นเมนูท้องถิ่นพื้นบ้านขนานแท้

เมื่อเข้าสู่เดือน 6 แล้วคนอีสานจะพลาดไม่ได้ เพราะนอกจากอึ่งอ่างจะมีอวบ อ้วน น่ารับประทานแล้ว ตัวเมียยังคงมีไข่เต็มท้อง เมื่อรับประทานเข้าไปก็จะสร้างอรรถรสและเพิ่มความอร่อยอย่างมาก โดยครอบครัวได้ซื้ออึ่งอ่างมาจากตลาดจำนวน 1 กก. จากนั้นก็นำมาพักค้างคืน 1 คืน โดยที่ไม่ให้อึ่งอ่างนั้นถูกน้ำ เพื่อให้อึ่งอ่างที่เตรียมจะนำมาประกอบอาหารนั้นคลายยางและเมือกออกให้หมด
จนกระทั่งรุ่งเช้าก็นำอึ่งอ่างทั้งหมดไปล้างน้ำและทำการแช่เย็นในช่องแช่แข็งทันที เพื่อให้อึ่งอ่างทุกตัวตายสนิทในลักษณะของการน็อคเย็น ซึ่งกรรมวิธีดังกล่าวเป็นการกระทำเช่นเดียวกันกับการน็อคปลาหรืออาหารทะเลต่างๆ และเมื่อตรวจสอบดูว่าอึ่งอ่างตายหมดแล้วก็นำมาปรุงอาหาร ซึ่งครอบครัวชื่นชอบในการนำอึ่งอ่างนั้นมาทำต้มยำ
ทั้งนี้ได้ซื้อมาจากตลาดในกิโลกรัมละ 200 บาท แต่ส่วนใหญ่แล้วนั้นอึ่งอ่างในฝนแรกของเดือน 6 แบบนี้จะอยู่ที่ราคาตั้งแต่ 300 บาทต่อกิโลกรัม และบางแห่งมีการจำหน่ายสูงถึงกิโลกรัมละ 400 บาท ขณะที่เมื่ออึ่งอ่างทุกตัวตายจากการน็อคเย็นแล้ว ก็จะเข้าสู่ขั้นตอนของการนำมาต้มเพื่อล้างยางออก
โดยในการต้มดังกล่าวจะต้องใช้ปริมาณน้ำที่ท่วมตัวอึ่งทั้งหมด และใส่เกลือในการต้มไปด้วยโดยใช้เวลาในการต้ม 20 นาที และการต้มต้องต้มทั้งตัว เพราะการต้มอึ่งก่อนเช่นนี้นอกจากจะเป็นการล้างยางออกแล้วยังคงเป็นการต้มสุกและตุ๋นอึ่งไปพร้อมๆ กันด้วย เพราะผิวหนังของอึ่งอ่างนั้นจะเหนียว
