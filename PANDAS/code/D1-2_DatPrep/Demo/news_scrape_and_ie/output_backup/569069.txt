ทองวันนี้ยังคงทรงตัว รูปพรรณขายออก 21,150 บาท ขณะที่ค่าเงินบาทเช้านี้ อยู่ที่ 33.95 บาทต่อดอลลาร์ แข็งค่าสุดในรอบ 23 เดือน
สมาคมค้าทองคำ รายงานราคาทองคำ ประจำวันที่ 6 มิถุนายน 2560 เปิดตลาดราคาทองคำในประเทศทรงตัวจากช่วงเย็นเมื่อวานนี้ โดยราคาขายทองคำแท่งอยู่ที่บาทละ 20,650.00 บาท รับซื้อบาทละ 20,550.00 บาท 
ส่วนราคาขายทองรูปพรรณอยู่ที่บาทละ 21,150.00 บาท รับซื้อบาทละ 20,177.96 บาท
ด้าน  นางสาวกาญจนา โชคไพศาลศิลป์ ผู้บริหารงานวิจัย กลุ่มงานวิจัย ศูนย์วิจัยกสิกรไทย เปิดเผยถึงอัตราค่าเงินระหว่างประเทศในวันนี้ ว่า เงินบาทแข็งค่าทะลุระดับ 34.00 บาทต่อดอลลาร์ อีกครั้งในช่วงเช้าวันนี้ โดยขยับเข้าใกล้ระดับ 33.95 บาทต่อดอลลาร์ฯ ซึ่งเป็นระดับแข็งค่าสุดในรอบ 23 เดือน
ท่ามกลางสัญญาณที่สะท้อนว่า อาจจะมีเงินทุนไหลเข้าสู่ตลาดพันธบัตรไทยของนักลงทุนต่างชาติ (หลังจากที่นักลงทุนต่างชาติมีสถานะขายสุทธิตลอดช่วง 5 วันทำการก่อนหน้า) นอกจากนี้ ทิศทางแข็งค่าของสกุลเงินในภูมิภาค ก็เป็นปัจจัยหนุนของค่าเงินบาทด้วยเช่นกัน
สำหรับกรอบความเคลื่อนไหวของเงินบาทวันนี้ คาดไว้ที่ 33.90-34.10 บาทต่อดอลลาร์ โดยอาจต้องจับตากระแสฟันด์โฟลว์ในตลาดการเงินไทย ขณะที่ จุดที่น่าสนใจในต่างประเทศจะอยู่ที่การเลือกตั้งอังกฤษ และการประชุม ECB ในวันพฤหัสบดีนี้
