ตลาดหุ้นสหรัฐปิดบวกแรงดาวโจนส์ เพิ่มขึ้น 399.28 จุด ปิดที่ 25,709.27 จุด หลังผลตอบแทนพันธบัตรรัฐบาลประเภทอายุ 10 ปี ร่วงลงสู่ระดับ 2.8605 % นักลงทุนคลายกังวลเฟดปรับดอกเบี้ย
ความเคลื่อนไหวตลาดหุ้นสหรัฐเมื่อคืนที่ผ่านมา ดัชนีดาวโจนส์ เพิ่มขึ้น 399.28 จุด ปิดที่ 25,709.27 จุด เอสแอนด์พี เพิ่มขึ้น 32.30 จุด ปิดที่ 2,779.60 จุด แนสแดค เพิ่มขึ้น 84.07 จุด ปิดที่ 7,421.46 จุด ทั้งนี้อัตราผลตอบแทนพันธบัตรรัฐบาลประเภทอายุ 10 ปี ร่วงลงสู่ระดับ 2.8605 % หลังจากธนาคารกลางสหรัฐฯ(เฟด) คาดหมายว่าการเติบโตทาง

เศรษฐกิจจะยังมั่นคงและไม่เห็นความเสี่ยงร้ายแรงในแนวนอนที่จะขัดขวางแผนปรับขึ้นอัตราดอกเบี้ยในปีนี้
ขณะที่ เจอโรม พาวเวลล์ ประธานเฟดคนใหม่ มีกำหนดแถลงรอบครึ่งปีว่าด้วยนโยบายการเงินและภาวะเศรษฐกิจสหรัฐต่อสภาคองเกรสสหรัฐฯในวันพุธ(28ก.พ.) และวันพฤหัสบดี(1มี.ค.) ซึ่งจะเป็นการแสดงวิสัยทัศน์เกี่ยวกับนโยบายการเงินเป็นครั้งแรกของเขาต่อรัฐสภา หลังจากเข้ารับตำแหน่งในช่วงต้นเดือนที่ผ่านมา
ด้าน สัญญาน้ำมันดิบเวสต์เทกซัส อินเตอร์มีเดียต หรือไลต์สวีตครูด งวดส่งมอบเดือนเมษายน เพิ่มขึ้น 36 เซนต์ ปิดที่ 63.91 ดอลลาร์ต่อบาร์เรล เบรนต์ทะเลเหนือลอนดอน งวดส่งมอบเดือนเดียวกัน เพิ่มขึ้น 19 เซนต์ ปิดที่ 67.50 ดอลลาร์ต่อบาร์เรล
ส่วนราคาทองคำขยับขึ้นเล็กน้อย หลังดอลลาร์มีเสถียรภาพมากขึ้นและอัตราผลตอบแทนพันธบัตรอเมริกาลดลง โดยทองคำตลาดโคเม็กซ์ เพิ่มขึ้น 2.50 ดอลลาร์ ปิดที่ 1,332.80 ดอลลาร์ต่อออนซ์
