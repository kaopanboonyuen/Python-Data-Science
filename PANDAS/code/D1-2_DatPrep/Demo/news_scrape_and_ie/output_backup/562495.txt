กสท. เตรียมเจรจาช่องอื่นยุติออกอากาศทีวีอนาล็อก หลังช่อง 7 ส่งแผนยุติการออกอากาศ 15 มิถุนายนนี้หวังนำคลื่นความถี่ กลับมาใช้ประโยชน์ ได้เร็วขึ้น
รายงานข่าวแจ้งว่า วันนี้ (5 พ.ค. 60 ) พ.อ.นที ศุกลรัตน์ รองประธาน กสทช. ในฐานะประธานกรรมการกิจการกระจายเสียงและกิจการโทรทัศน์ หรือ กสท. เปิดเผยว่า กสท.ได้รับหนังสือจากกองทัพบก ถึงแนวทางเบื้องต้นในการจัดทำแผนยุติการออกอากาศโทรทัศน์ในระบบอนาล็อกของสถานีโทรทัศน์ ช่อง 7

เบื้องต้น ช่อง 7 จะยุติการออกอากาศในระบบอนาล็อก ก่อนสิ้นสุดสัญญาสัมปทานในเดือนพฤษภาคม ปี 2566 เริ่มตั้งแต่วันที่ 15 มิถุนายนนี้ เนื่องจากโครงข่ายโทรทัศน์ระบบดิจิตอลขยายครอบคลุมทั่วประเทศแล้ว หลังจากนี้ช่อง 7 จะส่งแผนงานการยุติออกอากาศที่ชัดเจน มาให้ กสทช.
ทั้งนี้ กสทช.มองว่ามาตรการดังกล่าวถือเป็นเรื่องดี ที่ช่อง 7 ยุติการออกอากาศทีวีอนาล็อกเร็วกว่ากำหนด เพราะจะช่วยให้การพูดคุยกับทีวีช่องอื่นๆ ทำได้ง่ายขึ้น อีกทั้งยังจะช่วยให้การใช้งานทรัพยากรคลื่นความถี่ เป็นไปอย่างมีประสิทธิภาพด้วย
สำหรับช่องทีวี ที่จะมีการยุติการออกอากาศอนาล็อก เป็นดังนี้ สถานีวิทยุโทรทัศน์เอ็นบีที ตามแผนจะยุติออกอากาศทีวีอนาล็อก วันที่ 31 ธันวาคม 2560 ไทยพีบีเอส ยุติออกอากาศทั้งหมด 16 มิถุยายน 2561 สถานีโทรทัศน์กองทัพบก ช่อง 5 วันที่ 16 มิถุนายน 2561 และช่อง9 จะยุติ 16 กรกฎาคม 2561
