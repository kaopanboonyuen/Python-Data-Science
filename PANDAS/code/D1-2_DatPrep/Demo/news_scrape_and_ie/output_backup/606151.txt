ชาวกรุงเตรียมทดสอบใช้บริการ  รถเมล์ไฟฟ้า  กลางปีหน้า ก่อนตัดสินใจจัดซื้อล็อตใหญ่ 35 คัน ในปี 2566
สำหรับความคืบหน้าเรื่องรถเมล์ไฟฟ้าในกลางปีหน้า ชาวกรุงเทพฯ จะได้ทดสอบใช้บริการแล้ว หลัง ขสมก.และหน่วยงานที่เกี่ยวข้อง ลงนามความร่วมมือทดสอบประสิทธิภาพการใช้งานจริง ก่อนตัดสินใจจัดซื้อล็อตใหญ่ 35 คัน ในปี 2566

นายยุกต์ จารุภูมิ รักษาการผู้อำนวยการ องค์การขนส่งมวลชนกรุงเทพ หรือ ขสมก. กล่าวว่า ขสมก.ได้ลงนามความร่วมมือกับการไฟฟ้าฝ่ายผลิตแห่งประเทศไทย / มหาวิทยาลัยพระจอมเกล้าธนบุรี / สำนักงานกองทุนสนับสนุนการวิจัย หรือ สกว. รวมทั้งสำนักวิจัยและเอกชนจากเกาหลีใต้ นำเข้ารถเมล์ไฟฟ้า ของบริษัทผู้ผลิตรายใหญ่ของเกาหลีใต้ จำนวน 1 คัน
เพื่อวัดประสิทธิภาพการทำงานบนสถานการณ์จำลอง หากบรรทุกผู้โดยสารเต็มความจุ และให้บริการเส้นทางที่มีการจราจรติดขัด ตั้งแต่เดือนมิถุนายน 2561 เป็นระยะเวลา 1 ปี ก่อนประเมินผล-จัดซื้อรถเมล์ไฟฟ้า จำนวน 35 คัน ภายในปี 2566
ขณะที่ผู้ใช้บริการรถโดยสารสาธารณะบางส่วน สนับสนุนนโยบายดังกล่าว โดยไม่รู้สึกกังวลต่อการใช้บริการ แม้อยู่ในสภาพการจราจรติดขัด แต่ขอให้รัฐบาลวางแผนลงทุนสถานีชาร์จให้เพียงพอกับจำนวนรถ
สำหรับรถเมล์ไฟฟ้าดังกล่าว จะวิ่งบนเส้นทางเดียวกับรถเมล์สาย 140, 76 และ 20 ผ่านสะพานพระราม 9 ซึ่งถือเป็นสะพานที่สูงชัน โดยสามารถวิ่งให้บริการได้ประมาณ 200 กิโลเมตร จากการชาร์จไฟ 1 ครั้ง และรองรับผู้โดยสารไม่เกิน 60 คน

