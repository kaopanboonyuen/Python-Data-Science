พล.อ.ประยุทธ์ สั่งห้ามกักตุนสินค้า หากภาษีเหล้าบุหรี่ปรับขึ้น 16 ก.ย. นี้ ด้านอธิบดีกรมสรรพสามิตมั่นใจ ไม่ส่งผลกระทบผู้ประกอบการ-ประชาชน
รายงานข่าวแจ้งว่า วานนี้ (6 ก.ย. 60) พล.อ.ประยุทธ์ จันทร์โอชา นายกรัฐมนตรี และหัวหน้าคณะรักษาความสงบแห่งชาติ ได้ออกมากล่าวถึงกรณีที่กระทรวงการคลัง เตรียมออกกฎกระทรวงว่าด้วยภาษีสรรพสามิต เพื่อกำหนดอัตราภาษีสุราและยาสูบใหม่ โดยคณะรัฐมนตรีจะพิจารณาในวันที่ 12 ก.ย.และมีผลบังคับใช้วันที่ 16 ก.ย.ว่า  หากใครที่คิดจะกักตุนสินค้าก็มีปัญหากับกฎหมายแน่นอน เพราะเขาห้ามกักตุนสินค้า
และที่ผ่านมาหากมีการปฏิบัติอย่างจริงจังก็ไม่มีอะไรเกิดขึ้น พวกเราต้องช่วยกันสร้างความรับรู้ให้กับสังคม เสียสละกันบ้าง อย่าเอาแต่กำไรกันอย่างเดียว แล้วประเทศชาติเดินหน้าไม่ได้ ประชาชนเดือดร้อน แล้วกลับมาที่รัฐบาล พร้อมกันนี้ขอยืนยันว่า ไม่มีผู้ประกอบการเครื่องดื่มแอลกอฮอล์ล็อบบี้ให้กำหนดอัตราภาษีเบียร์สูงกว่าเหล้าตามที่มีข่าวลือออกไป เพราะเรื่องแบบนี้ไม่สามารถล็อบบี้ทำกันได้
ขณะที่ นายสมชาย พูลสวัสดิ์ อธิบดีกรมสรรพสามิต เปิดเผยว่า การขึ้นอัตราภาษีใหม่นั้น จะทำให้เกิดความสมดุล ไม่ผลักภาระให้ผู้ประกอบการ เพื่อเพิ่มประสิทธิภาพการจัดเก็บภาษีให้มีประสิทธิภาพ สร้างความเป็นธรรม จะไม่ส่งผลกระทบต่อผู้ประกอบการ และประชาชนอย่างแน่นอน ขณะที่การจัดเก็บภาษีสุรา ยาสูบขณะนี้ยังอยู่ในสถานการณ์ปกติ เพิ่มขึ้นเล็กน้อย เนื่องจากใกล้เข้าสู่ช่วงไฮ-ซีซั่น
