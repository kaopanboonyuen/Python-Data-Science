นายสนิท พรหมวงษ์ อธิบดีกรมการขนส่งทางบก เปิดเผยว่า หลังจากเริ่มให้บริการรถโดยสารประจำทางตามแผนปฏิรูประบบรถโดยสารประจำทางในเขตกรุงเทพมหานครและปริมณฑล เส้นทางนำร่อง สถาบันการแพทย์จักรีนฤบดินทร์-โรงพยาบาลรามาธิบดี (ทางด่วน) โดยไม่เก็บค่าโดยสารตั้งแต่วันที่ 16 มกราคม ที่ผ่านมา และชะลอการเก็บค่าโดยสารตามระยะทาง เพื่อให้ประชาชนที่อยู่ในบริเวณใกล้เคียงเข้าถึงการให้บริการรถโดยสารมาตรฐานใหม่ และรู้จักเส้นทางเดินรถดังกล่าวในวงกว้างมากขึ้น

ทั้งนี้ตามแผนให้บริการจะเริ่มเก็บค่าโดยสารตามจริงเริ่มต้น 13 -25 บาท (คำนวณตามระยะทาง) ภายในเดือนกุมภาพันธ์ 2561 โดยเบื้องต้นตั้งแต่วันที่ 16 กุมภาพันธ์–15 มีนาคม 2561 จะเก็บค่าโดยสารอัตราเดียว 13 บาทตลอดสาย ซึ่งสามารถเรียกใช้บริการได้ตลอดเส้นทางทุกจุดจอด ทั้งไปและกลับในเส้นทางจากสถาบันการแพทย์จักรีนฤบดินทร์-โรงพยาบาลรามาธิบดี รวมระยะทาง 61 กิโลเมตร
ซึ่งมีรถให้บริการขั้นต่ำวันละ 48 เที่ยวต่อวัน สามารถรองรับการเดินทางจากรอบนอกเข้าสู่ตัวเมืองกรุงเทพมหานครชั้นใน เชื่อมต่อทุกโหมดการเดินทาง ทั้งทางบก ทางน้ำ ทางราง และทางอากาศ ตอบโจทย์การเดินทางของผู้โดยสารได้อย่างลงตัว สะดวกสบายและมีมาตรฐานความปลอดภัย
