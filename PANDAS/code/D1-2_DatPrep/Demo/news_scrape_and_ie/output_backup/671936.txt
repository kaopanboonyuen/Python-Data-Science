รายงานข่าวแจ้งว่า วันนี้ (14 ก.ย. 2561) นายฐากร ตัณฑสิทธิ์ เลขาธิการคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ หรือ (กสทช.) ได้ออกมาเปิดเผยความคืบหน้ากรณีที่ กสทช. เตรียมระงับสัญณาณดีแทค คลื่น 850 MHz ที่จะหมดสัญญาในวันที่ 15 ก.ย. นี้ หลังจาก กสทช. มีมติไม่คุ้มครองให้ลูกค้าดีแทคที่ยังค้างใช้คลื่นดังกล่าวอยู่ ว่า
เมื่อเวลา 13.18 น. วันนี้ ศาลปกครองกลาง ได้มีคำสั่ง มายัง กสทช. ให้ทุเลาการบังคับตามมติ กสทช.ในการประชุมครั้งที่ 13/2561 เมื่อวันที่ 18 ก.ค.2561 โดยให้บริษัท โทเทิ่ล แอ็คเซ็ส คอมมูนิเคชั่น จำกัด (มหาชน) ผู้ฟ้องคดี ได้รับสิทธิเข้าสู่มาตรการคุ้มครองผู้ใช้บริการตามประกาศ กสทช. เรื่อง มาตรการคุ้มครองผู้ใช้บริการเป็นการชั่วคราวในกรณีการสิ้นสุดการอนุญาตสัมปทาน หรือสัญญาการให้บริการโทรศัพท์เคลื่อนที่ พ.ศ.2556 ได้จนถึงวันที่ 15 ธ.ค.2561 เว้นแต่ศาลจะมีคำสั่งเป็นอย่างอื่น
ดังนั้น ที่สำนักงาน กสทช.ได้มีประกาศแจ้งให้ประชาชนที่ใช้บริการโทรศัพท์มือถือดีแทค บนคลื่นความถี่ 850 MHz รีบย้ายไปใช้บริการบนคลื่นความถี่อื่น ในค่ายเดิม หรือโอนย้ายค่าย ภายในวันที่ 15 ก.ย.2561 นั้น เมื่อศาลมีคำสั่งคุ้มครองชั่วคราวลงมา ทำให้ประชาชนที่ใช้บริการโทรศัพท์มือถือดีแทค บนคลื่นความถี่ 850 MHz ยังคงสามารถใช้งานโทรศัพท์ได้อย่างต่อเนื่องไปจนถึงวันที่ 15 ธ.ค.2561 ตามคำสั่งศาล
ขณะที่นางอเล็กซานดรา ไรช์ ประธานเจ้าหน้าที่บริหาร บริษัท โทเทิ่ล แอ็คเซ็ส คอมมูนิเคชั่น จำกัด (มหาชน) หรือ ดีแทค เผยว่า คำสั่งศาลเป็นการคุ้มครองประโยชน์ของลูกค้า ทำให้ลูกค้าได้ใช้งานอย่างต่อเนื่องในช่วงเปลี่ยนผ่านสัมปทาน ดีแทคจะเร่งประชาสัมพันธ์ให้ลูกค้าที่ยังเป็นซิมเดิมในระบบสัมปทานกับ CAT โอนย้ายระบบต่อไป
