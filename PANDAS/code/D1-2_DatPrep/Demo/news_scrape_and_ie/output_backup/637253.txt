รายงานข่าวแจ้งว่า วานนี้ (26 เม.ย. 2561) การกีฬาแห่งประเทศไทย (กกท.) เจ้าภาพดำเนินการในส่วนของภาครัฐ ในการประสานงานกับภาคเอกชน ได้ยืนยันอย่างเป็นทางการแล้วว่า คนไทยจะได้รับชมการถ่ายทอดสดการแข่งขันฟุตบอลโลก 2018 ที่ประเทศรัสเซีย ระหว่างวันที่ 14 มิ.ย.- 15 ก.ค. 61 ผ่านฟรีทีวีแน่นอน 100% แล้ว

หลังจากพล.อ.ประวิตร วงษ์สุวรรณ รองนายกรัฐมนตรี และรัฐมนตรีว่าการกระทรวงกลาโหม ในฐานะประธานคณะกรรมการโอลิมปิกแห่งประเทศไทยฯ มีนโยบายผลักดันให้ประเทศไทยเจรจาซื้อลิขสิทธิ์ดำเนินการถ่ายทอดสดการแข่งขัน ฟุตบอลโลก 2018  ที่ประเทศรัสเซีย จากสหพันธ์ฟุตบอลนานาชาติ (ฟีฟ่า) โดยได้เจรจากับภาคเอกชนจำนวน 7 แห่ง เพื่อร่วมกันลงขันซื้อลิขสิทธิ์เป็นเงินประมาณ 1,400 ล้านบาท
โดยการถ่ายทอดสดครั้งนี้ จะมี 3 ช่องที่จะทำการถ่ายทอด ได้แก่ ทรู4ยู- ททบ.5 -อัมรินทร์ทีวี ซึ่งในส่วนของแม่ข่ายในการถ่ายทอดครั้งนี้ จะมีทรูวิชั่นส์ เป็นผู้ดูแล และสมาชิกเคเบิ้ลทีวีของทรูวิชั่นส์จะได้รับประสบการณ์การถ่ายทอดสดในระบบ  4K ซึ่งชัดกว่าระบบ เอชดี ปกติที่ออกอากาศถึง 4 เท่า ที่ทรูวิชั่นส์ที่เดียว ครบถ้วนทั้ง 64 คู่
พร้อมกันนี้รายงานได้ระบุต่อว่า ทางช่องทรู 4 ยู มีการเตรียมงานสำหรับถ่ายทอดสดฟุตบอลโลกกันมา 2 เดือนเต็มแล้ว ซึ่งทรู 4 ยู จะถ่ายทอดระบบ SD ในรอบแรกคู่เตะเวลา 22.00 น. กับ 01.00 น. ทุกคู่ เช่นเดียวกันพิธีเปิด-ปิดนั้น ที่ทรู 4 ยู จะถ่ายทอดสดเช่นเดียวกัน
