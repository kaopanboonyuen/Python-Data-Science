วันนี้(6 ธ.ค.) นายอดุลย์ โชตินิสากรณ์ อธิบดีกรมการค้าต่างประเทศ กระทรวงพาณิชย์  เปิดเผยว่า การส่งออกข้าวไทยในช่วง 11 เดือนของปี 61 ช่วงเดือน ม.ค.-พ.ย.  มีปริมาณรวม 10.09 ล้านตัน ลดลงจากช่วงเดียวกันของปีก่อน  3.58%  มีมูลค่า 5,137 ล้านดอลลาร์สหรัฐ เพิ่มขึ้น 11.25% คิดเป็นเงินบาทมีมูลค่า 164,508 ล้านบาท เพิ่มขึ้น 5.03%  และยังมั่นใจว่าการส่งออกทั้งปีจะทำได้ตามเป้าหมายที่ตั้งไว้ที่ 11 ล้านตัน ขณะที่ราคาถือว่าอยู่ในระดับที่สูง

ทั้งนี้ ปัจจัยที่จะทำให้ไทยส่งออกข้าวเป็นไปตามเป้าหมาย 11 ล้านตัน เพราะกำลังอยู่ระหว่างการส่งมอบข้าวตามสัญญาซื้อขายข้าวรัฐต่อรัฐ (จีทูจี) ให้กับจีนอีก 100,000 ตัน ตามสัญญา 1 ล้านตัน และส่งมอบให้กับรัฐบาลฟิลิปปินส์  80,000 ตัน ยังไม่รวมคำสั่งซื้อที่ภาคเอกชนประมูลได้อีก  144,000 ตัน ซึ่งขณะนี้กำลังอยู่ระหว่างการส่งมอบ และยังมีคำสั่งซื้อข้าวจากประเทศในกลุ่มแอฟริกาใต้ที่สั่งซื้อเข้ามาด้วย
