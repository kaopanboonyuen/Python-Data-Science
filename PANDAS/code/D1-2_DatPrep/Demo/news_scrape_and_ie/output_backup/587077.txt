การเคหะ  ผุดคอนโดย่านประชานิเวศน์ 3 แนวรถไฟฟ้าสีชมพู ราคาเริ่มต้น 8.6   แสน พร้อมเปิดให้จอง 30 ก.ย.-9 ต.ค. นี้ คาดแล้วเสร็จปลายปี 61
นายธัชพล กาญจนกูล ผู้ว่าการการเคหะแห่งชาติ (กคช.) กล่าวว่า จากการที่คณะรัฐมนตรี (ครม.) มีมติให้กระทรวงการพัฒนาสังคมและความมั่นคงของมนุษย์ โดยการเคหะแห่งชาติ (กคช.) จัดทำโครงการพัฒนาที่อยู่อาศัยตามแนวเส้นทางรถไฟฟ้าในกรุงเทพฯ และปริมณฑล (ประชานิเวศน์ 3) จำนวน 556 หน่วย วงเงินลงทุนรวม 464.402 ล้านบาท
ทั้งนี้ โครงการเคหะชุมชนประชานิเวศน์ 3 จ.นนทบุรี ตั้งอยู่ในแนวรถไฟฟ้าสายสีชมพู ห่างจากสถานีสามัคคี ประมาณ 2.5 กิโลเมตร จะสร้างในรูปแบบอาคารชุดพักอาศัย สูง 8 ชั้น 4 อาคาร ประกอบด้วย ห้องพักอาศัยแบบ 1 ห้องนอน ขนาดพื้นที่ห้อง 25.5-30 ตารางเมตร ราคาเริ่มต้นที่ประมาณ 860,000-2,000,000 บาท จำนวน 556 หน่วย เหมาะสำหรับกลุ่มเป้าหมายผู้มีรายได้น้อยถึงปานกลางและรายได้ปานกลางค่อนข้างสูง
อย่างไรก็ตาม การเคหะฯ จะมีการเปิดให้จองโครงการดังกล่าวระหว่างวันที่ 30 กันยายน-9 ตุลาคม 2560 พร้อมกัน 3 แห่ง คือ ที่สำนักงานใหญ่การเคหะแห่งชาติ คลองจั่น, การออกบูธขาย ณ ศูนย์ราชการแจ้งวัฒนะ และบูธขายโครงการที่ห้างเซ็นทรัลแจ้งวัฒนะ



