รัฐอนุมัติใช้ไฟฟ้าฟรี 200 บาทต่อเดือน ด้านพลังงาน ผ่านระบบสวัสดิการตามโครงการลงทะเบียนคนจน 2560
เมื่อวันที่ 31 ก.ค. ที่ผ่านมา พล.อ. อนันตพร กาญจนรัตน์ รัฐมนตรีว่าการกระทรวงพลังงาน เปิดเผยว่า ที่ประชุมคณะกรรมการนโยบายพลังงานแห่งชาติ (กพช.) ที่มี พล.อ.ประยุทธ์ จันทร์โอชา นายกรัฐมนตรี เป็นประธาน เห็นชอบให้มีการปรับแนวทางช่วยเหลือผู้มีรายได้น้อยด้านพลังงาน ผ่านระบบสวัสดิการตามโครงการลงทะเบียนเพื่อสวัสดิการแห่งรัฐปี 2560 หรือโครงการลงทะเบียนคนจน ซึ่งจะเริ่มใช้ตั้งแต่วันที่ 1 ต.ค. 60 นี้
โดยการช่วยเหลือจะนำเงินงบประมาณ กระทรวงการคลัง มาใช้ผ่านมาตรการค่าไฟฟ้าฟรีซึ่งมีรายได้ไม่เกิน 1 แสนบาทต่อปี ได้รับเงินอุดหนุนค่าไฟฟ้าเป็นเงิน 200 บาท ต่อคน ต่อเดือน จากเดิมที่กำหนดเป็นมาตรการใช้ไฟฟ้าฟรีสำหรับผู้ใช้ไฟฟ้าไม่เกิน 50 หน่วย/เดือน และก๊าซแอลพีจี จำนวน 45 บาท ต่อคน ต่อ 3 เดือน ทำให้สามารถขยายฐานการช่วยเหลือเป็น 14 ล้านคน จากเดิม 7 ล้านคน
ในส่วนของหาบเร่แผงลอยที่ปัจจุบันได้รับการช่วยเหลือก๊าซแอลพีจี ประมาณ 120,000 ราย วงเงินช่วยเหลือ 27 ล้านบาท ต่อเดือน ที่ราคา 18.13 บาท ต่อกก. นั้น ทางกระทรวงพลังงานและกระทรวงการคลังจะหารือกันต่อไปว่าจะช่วยเหลือและกำหนดหลักเกณฑ์อย่างไร เพื่อช่วยเหลือประชาชนอย่างแท้จริง
