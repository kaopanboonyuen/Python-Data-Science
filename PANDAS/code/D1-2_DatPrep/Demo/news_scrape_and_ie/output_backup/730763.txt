สภาพการจราจรที่แน่นขนัดและแดดที่ร้อนระอุของกรุงเทพฯ ในปัจจุบัน ปฏิเสธไม่ได้ว่าแอพพลิเคชั่นรับส่ง คน อาหาร และสิ่งของหลากหลายเจ้า กลายเป็นทางเลือกที่สำคัญของคนกรุงจำนวนไม่น้อย ที่อยากหลบเลี่ยงทั้งแดดร้อนและรถติด
ซึ่งนอกจากผู้ใช้งานจะที่มีทางเลือกเพิ่มขึ้นตามจำนวนผู้ให้บริการแล้ว บรรดามอเตอร์ไซค์รับจ้าง ทั้งวินป้ายเหลืองและมอเตอร์ไซค์อิสระป้ายขาว หรือแมสเซนเจอร์ที่ต้องการหารายได้เสริมในเวลาว่าง ก็มีช่องทางหารายได้เพิ่มขึ้นเช่นกัน
อย่างเช่น สมประเสริฐ​ ศรีโรจน์รุ่ง หรือ มิก นักศึกษาปวส. 1 วิทยาลัยเทคโนโลยีสยามธุรกิจในพระอุปถัมภ์วัย 19 ปี ใช้เวลาว่างหลังเลิกเรียน และช่วงปิดเทอมต่อยอดงานอดิเรกเป็นรายได้หลักหมื่น ด้วยการรับส่งอาหารผ่านแอพพลิเคชั่น GET (เก็ท) ซึ่งเป็นแอพพลิเคชั่นออนดีมานด์สำหรับบริการหลากหลาย ก่อตั้งโดยทีมงานคนไทย และได้เทคโนโลยีรวมถึงเงินลงทุนจาก ‘โกเจ็ก’ (GO-JEK) สตาร์ทอัพ Unicorn จากอินโดนีเซีย
แม้จะเป็นเด็กวัยรุ่นที่ชอบการขับมอเตอร์ไซค์ แต่มิกก็เลือกที่จะทำสิ่งที่ชอบให้เกิดประโยชน์ โดยมิกหารายได้เสริมหลังเลิกเรียนขับรถส่งอาหารกับแอพพลิเคชั่น GET ได้เงินเฉลี่ยเดือนละ 15,000 – 25,000 บาท  เพียงพอต่อการจ่ายค่าเทอมระดับ ปวส. ที่กำลังจะเข้าศึกษา โดยมุ่งหวังว่าในอนาคตอยากจะเป็นโปรแกรมเมอร์เพราะมีความสนใจทางด้านเทคโนโลยี นอกจากนี้รายได้ส่วนหนึ่งยังสามารถนำไปผ่อนรถและช่วยเหลือที่บ้านได้อีกด้วย
จุดเริ่มต้นของการเริ่มขับรถกับแอพพลิเคชั่นเก็ทคือ ส่วนตัวชื่นชอบการขับรถมอเตอร์ไซค์อยู่เป็นทุนเดิม อีกทั้งทางบ้านฐานะไม่ได้ร่ำรวยอะไร พอเห็นประกาศรับสมัครคนขับรถส่งของ ส่งอาหารของทางแอพฯ จึงเริ่มเห็นโอกาสการสร้างรายได้จากสิ่งที่ตนรัก และลองสมัครเป็นคนขับ โดยส่วนใหญ่จะขับหลังเลิกเรียน ส่วนช่วงปิดเทอมก็จะขับเต็มเวลา ถือเป็นการใช้เวลาว่างและใช้เทคโนโลยีให้เป็นประโยชน์
เขามองว่าสิ่งที่ได้เรียนรู้จากการขับรถส่งเดลิเวอรี่ คือได้รู้จักเส้นทางใหม่ๆ ในกรุงเทพฯ ขับแล้วสนุก รายได้ดีสามารถช่วยเหลือครอบครัวได้จริง ที่สำคัญคือสามารถเลือกรับงานได้ตามช่วงเวลาที่สะดวกตลอด 24 ชม. เรียกว่า บริหารจัดการเวลาด้วยตัวเองได้อย่างเต็มที่ แถมยังสมัครง่าย เพียงแค่มีสมาร์ทโฟนและมอเตอร์ไซค์ก็สามารถเป็นคนขับได้แล้ว นอกจากนี้ยังมองอาชีพส่งของและส่งอาหารเป็นอาชีพที่กำลังได้รับความนิยมอย่างมาก เนื่องจากคนส่วนใหญ่ไม่อยากเสียเวลาออกไปซื้อหาอาหารเอง จึงเลือกใช้บริการฟู้ดเดลิเวอรี่
นักศึกษาวัย  19 ปี คิดว่าตนเองสามารถเป็นแรงบันดาลใจให้เพื่อนๆ ในวัยไล่เลี่ยกันได้ โดยมองว่าถ้าใครชอบขี่มอเตอร์ไซค์ แล้วอยากหาอะไรทำที่เป็นประโยชน์ และยังสร้างรายได้ ก็สามารถสมัครอบรมเป็นคนขับกับแอพพลิเคชั่นได้ โดยปัจจุบันขับอยู่กับแอพพลิเคชั่น GET ซึ่งมีบริการรับส่งคน GET WIN (เก็ทวิน) GET DELIVERY (รับส่งพัสดุ) และ GET FOOD (ส่งอาหาร) โดยรถมอเตอร์ไซค์ป้ายขาวหรือคนที่ไม่ใช่วินมอเตอร์ไซค์จะสามารถสมัครให้บริการส่งของและส่งอาหารได้เท่านั้น
