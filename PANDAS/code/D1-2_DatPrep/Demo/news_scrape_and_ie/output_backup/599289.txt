คมนาคม ชง ครม.อนุมัติแบบ  รถไฟไทย-จีน  ปลาย พ.ย. นี้ คาด เริ่มก่อสร้างช่วงแรกกลางเดือน ธ.ค. 60
นายอาคม เติมพิทยาไพสิฐ รัฐมนตรีว่าการกระทรวงคมนาคม เปิดเผยภายหลังเป็นประธานการประชุมคณะกรรมการบริหารการพัฒนาโครงการความร่วมมือด้าน  รถไฟไทย-จีน  ว่า กระทรวงคมนาคมจะเสนอแบบก่อสร้างช่วงสถานีกลางดง-ปางอโศก ระยะทาง 3.5 กิโลเมตร ให้คณะรัฐมนตรีพิจารณาอนุมัติภายในสิ้นเดือนนี้ ซึ่งหลังจากครม.เห็นชอบในช่วงกลางเดือนธันวาคม 2560 คาดว่าจะเริ่มก่อสร้างช่วงแรกได้
ขณะเดียวกัน ได้แต่งตั้งคณะอนุกรรมการขึ้นมา 4 ชุด เพื่อเร่งรัดโครงการก่อสร้างรถไฟไทย-จีน เบื้องต้นขณะนี้ทางการรถไฟแห่งประเทศไทย อยู่ระหว่างรอผลการศึกษาจากคณะกรรมการศึกษาผลกระทบสิ่งแวดล้อม หรือ อีไอเอ สรุป ช่วงบ้านภาชี-โคราช ก่อนที่จะเสนอครม.ภายในสิ้นเดือนนี้เช่นกัน
ขณะที่ การออกแบบโครงการอีก 3 ช่วงที่เหลือ ได้แก่ ช่วงที่ 2 ปากช่อง-คลองขนานจิตร ระยะทาง 11 กิโลเมตร ช่วงที่ 3 แก่งคอย-โคราช ระยะทาง 119.5 กิโลเมตร ช่วงที่ 4 แก่งคอย-บางซื่อ ระยะทาง 119 กิโลเมตรได้เร่งรัดให้ฝ่ายจีนส่งแบบก่อสร้างภายใน 6 เดือน คาดว่าไตรมาส 1 ปี 2561จะเริ่มเปิดประมูลได้ในช่วงที่สามารถถอดแบบได้ก่อน
อย่างไรก็ตาม มั่นใจว่าโครงการรถไฟไทย-จีนกรุงเทพฯ-หนองคายจะต้องแล้วเสร็จในปี 2565 เพื่อเชื่อมต่อรถไฟไทย-จีนของประเทศลาวที่จะเปิดให้บริการปี 2565 ส่วนวงเงินงบประมาณที่ใช้จะเป็นแหล่งเงินกู้ในประเทศทั้งหมด ระบบรถ ตัวรถ ระบบราง จะหารือร่วมกันอีกครั้ง
