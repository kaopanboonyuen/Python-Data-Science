วานนี้ (7 พ.ค 2562) นายศิริ จิระพงษ์พันธ์ รัฐมนตรีว่าการกระทรวงพลังงาน และนางสาวชุติมา บุณยประภัศร รัฐมนตรีช่วยว่าการกระทรวงพาณิชย์ แถลงข่าวการขับเคลื่อนนโยบายปรับสมดุล น้ำมันปาล์ม ใน 2 แนวทาง คือ ขยายเวลาชดเชยการขายปลีกน้ำมันบี 20 และการนำน้ำ มันปาล์ม ไปใช้เป็นเชื้อเพลิงในโรงไฟฟ้าบางปะกง เพื่อช่วยยกระดับราคาช่วยเหลือเกษตรกรชาว สวนปาล์ม  ตามนโยบายของรัฐบาล
คณะกรรมการบริหารนโยบายพลังงาน (กบง.) เห็นชอบการใช้กลไกกองทุนน้ำมันเชื้อเพลิงมาชดเชยน้ำมันดีเซลฯ บี 20 เพื่อรักษาระดับราคาขายปลีกน้ำมันดีเซลฯ บี20 ให้ถูกกว่าน่ำมันดีเซลธรรมดาฯ 5 บาทต่อลิตรต่อไปอีก 2 เดือน จนถึงวันที่ 31 กรกฎาคม 2562 เพื่อเป็นการส่งเสริมให้มีการใช้น้ำมันดีเซลฯ บี 20 ในรถบรรทุกขนาดใหญ่และรถกระบะที่ค่ายรถยนต์ให้การรับรองอย่างต่อเนื่อง เพื่อช่วยเหลือเกษตรกรผู้ปลูกปาล์มน้ำมันและลดค่าใช้จ่ายภาคขนส่ง
พร้อมกันนี้ คณะกรรมการนโยบายปาล์มน้ำมันแห่งชาติ (กนป.) ยังมีมติ วันที่ 2 พฤษภาคม 2562 เห็นชอบให้กระทรวงพลังงาน โดย การไฟฟ้าฝ่ายผลิต  ร่วมกับกระทรวงพานิชย์ดำเนินการ จัดซื้อน้ำมันปาล์มดิบจำนวน 200,000 ตัน  ส่งมอบ ณ คลัง น้ำมันปาล์มดิบ จังหวัดสุราษฎร์ธานี โดยให้ กฟผ.จัดซื้อ น้ำมันปาล์มดิบ ล็อตแรกไม่เกิน 100,000 ตัน ภายในเดือน พฤษภาคม 2562 ด้วยวิธีการจัดซื้อจัดจ้าง ของ กฟผ. เพื่อเร่งดูดซับปริมาณ น้ำมันปาล์มดิบ ออกจากระบบโดยเร็ว
ทั้งนี้ กฟผ.จะจัดซื้อ น้ำมันปาล์มดิบ จากโรงสกัดที่มีสต็อก น้ำมันปาล์มดิบ ไม่น้อยกว่าร้อยละ 50 ของปริมาณ น้ำมันปาล์มดิบ ที่เสนอขายแต่ละราย โดยกรมการค้าภายใน กระทรวงพาณิชย์ เป็นผู้จัดส่งรายชื่อโรงสกัดน้ำมันปาล์มที่มีสต็อค น้ำมันปาล์มดิบ อยู่ในคลังของโรงสกัด ให้แก่ กฟผ.เพื่อดำเนินการจัดซื้อด้วยวิธีการจัดซื้อจัดจ้างของ กฟผ.
ซึ่งคาดว่าจะสามารถประกาศเชิญชวนให้โรงสกัดยื่นเสนอราคา น้ำมันปาล์มดิบ ในช่วงกลางเดือนพฤษภาคม 2562 โดยโรงสกัดจะต้องส่งมอบน้ำมันปาล์มดิบ ณ คลังน้ำมันปาล์มดิบ จังหวัดสุราษฎร์ธานี ภายใน 30 วัน หลังลงนามสัญญาแล้วเสร็จ
ทั้งนี้ รัฐมนตรีว่าการกระทรวงพลังงาน และรัฐมนตรีช่วยว่าการกระทรวงพาณิชย์ ยืนยันว่า มาตรการนี้เป็นการแก้ไขปัญหาเร่งด่วน มุ่งดูดซับสภาพส่วนเกิน สร้างสมดุล น้ำมันปาล์ม  หวังให้ราคาสูงขึ้น ขณะเดียวกันกระทรวงพาณิชย์จะเร่งประชาสัมพันธ์เพิ่มการบริโภคน้ำมันปาล์ม ที่มีการจำหน่ายในร้านธงฟ้า ประชารัฐ รวมทั้งจะมีการประชุมเพื่อพิจารณาแผนและนโยบายปาล์มทั้งด้านปริมาณและโครงสร้างราคา เพื่อแก้ปัญหาปาล์มน้ำมันในระยะยาวต่อไป
