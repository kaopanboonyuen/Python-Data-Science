ปตท. ยันจับมือ 7-11 เปิดให้บริการในปั๊มต่อ หลังมีข่าวจ่อยกเลิกสัญญา ดันร้านจิฟฟี่ เสียบแทน ชี้เป็นพันธมิตรที่ดีมายาวนาน เตรียมเพิ่มสาขาเป็น 1,700 แห่ง
วันนี้ (23 ส.ค. 60) เพจ PTT News ซึ่งเป็นเฟซบุ๊กแจ้งข่าวสารของ ปตท. ได้ออกมาชี้แจงถึงกรณีที่เกิดกระแสข่าวว่า ปตท. จะดันร้านสะดวกซื้อจิฟฟี่แทนร้านเซเว่นอีเลฟเว่นที่อยู่ในปั๊ม ปตท. ทั่วประเทศ เนื่องจากร้านสะดวกซื้อ เซเว่นอีเลฟเว่น กำลังจะทยอยหมดสัญญาลงในอีก 6 ปีข้างหน้า ว่า  ปตท. จะยังคงร่วมธุรกิจกับเซเว่นอีเลฟเว่น หลังเป็นพันธมิตรที่ดีกันมายาวนาน
โดยนายสุชาติ ระมาศ ผู้ช่วยกรรมการผู้จัดการใหญ่การตลาดขายปลีก บริษัท ปตท. จำกัด (มหาชน) เปิดเผยว่า ปตท. ยืนยันเดินหน้าธุรกิจค้าปลีกในประเทศด้วยการจับมือกับร้านเซเว่นอีเลฟเว่น เปิดให้บริการในสถานีบริการ ปตท. ในฐานะพันธมิตรทางธุรกิจที่มีความสัมพันธ์อันดีกันมายาวนาน โดยปัจจุบันมีร้านเซเว่นอีเลฟเว่น เปิดให้บริการในสถานีบริการ ปตท. แล้วกว่า 1,400 แห่งทั่วประเทศ และยังคงมีแผนงานที่จะร่วมกันขยายให้มีจำนวนรวมกว่า 1,700 แห่ง ในอีก 4-5 ปีนี้
