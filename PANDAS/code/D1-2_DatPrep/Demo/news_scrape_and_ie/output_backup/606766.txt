สรรพากร  ยืนยัน ผู้บริจาคในโครงการก้าวคนละก้าว สามารถลดหย่อนภาษีได้เพียง 1 เท่า เหมือนกับการบริจาคอื่นๆ
นายประสงค์ พูนธเนศ อธิบดีกรมสรรพากร เปิดเผยถึงกรณีที่มีผู้เรียกร้องให้กรมสรรพากรจ่ายภาษีคืน 2 เท่า สำหรับค่าใช้จ่ายในการบริจาคเงินเข้าโครงการ ก้าวคนละก้าว ของตูน บอดี้สแลม ว่า โครงการดังกล่าวนำเงินเข้ากองทุนของโรงพยาบาลพระมงกุฎเกล้า ดังนั้น ผู้ที่บริจาคจะนำค่าใช้จ่ายมาหักลดหย่อนภาษีได้ 1 เท่าอยู่แล้ว ซึ่งเหมือนกับการบริจาคอื่น ๆ จึงไม่มีความจำเป็นที่จะต้องพิจารณาเพิ่มการลดหย่อนให้กับการบริจาคในโครงการนี้

อธิบดีกรมสรรพากร กล่าวด้วยว่า กรมสรรพากรยังคงให้ความสำคัญกับการคืนภาษีเงินได้บุคคลธรรมดาผ่านระบบพร้อมเพย์เป็นอันดับแรก ซึ่งทันทีที่ยื่นขอคืนภาษี ระบบจะวิเคราะห์แบบแสดงรายการภาษี หากไม่ติดเกณฑ์หรือมีความผิดปกติ ก็จะได้รับเงินภาษีคืนเข้าบัญชีพร้อมเพย์ภายในไม่กี่นาที หรือช้าสุดไม่เกิน 1 วัน
ทั้งนี้ ประเมินว่าจะมีผู้ยื่นแบบภาษีเงินได้บุคคลธรรมดา ประจำปี 2560 ขอคืนภาษีผ่านระบบพร้อมเพย์มากถึง 80% ของจำนวนผู้ยื่นขอคืนภาษีทั้งหมด อย่างไรก็ตาม แนะนำให้ผู้เสียภาษีลงทะเบียนพร้อมเพย์ด้วยเลขบัตรประจำตัวประชาชนเพิ่มเติม จากการลงทะเบียนด้วยเบอร์โทรศัพท์มือถือแบบที่ผ่านมา
