นักวิเคราะห์มองตลาด  ‘หุ้นไทย’  แกว่งตัวในกรอบแคบ จับตาประเด็นต่างประเทศ แรงซื้อต่างชาติยังผันผวน
บล.ไอร่า  เปิดเผยแนวโน้มการลงทุนในตลาดหุ้นไทยวันนี้ ( 7 มิ.ย.) ว่า แนวโน้มตลาดหุ้นไทยเคลื่อนไหวอยู่ในทิศทางเดียวกับวานนี้ ที่ยังแกว่งตัวในกรอบแคบ โดยอยู่ระหว่างรอเหตุการณ์ในวันที่ 8 มิถุนายน 2560 ได้แก่ การเลือกตั้งในอังกฤษ และการประชุม ECB ที่คาดว่ามีการส่งสัญญาณทิศทางมาตรการ QE อย่างไร
รวมถึงการเข้าให้ปากคำของ นายโคมีย์ อดีต ผอ.FBI ต่อวุฒิสภาสหรัฐฯ โดยคาดข้อมูลที่นายโคมีย์ เปิดเผย อาจจะสร้างผลกระทบทั้งทางด้านกฎหมายและการเมืองต่อเจ้าหน้าที่ระดับสูงในรัฐบาลสหรัฐ ซึ่งอาจส่งผลต่อความสามารถในการผลักดันมาตรการกระตุ้นเศรษฐกิจของ ปธน.ทรัมป์ และอาจมีผลต่อค่าเงินสหรัฐฯ
นอกจากนี้ ยังได้รับปัจจัยกดดันจากประเด็นที่กลุ่มชาติอาหรับตัดความสัมพันธ์ทางการทูตกับกาตาร์ ซึ่งอาจส่งผลกระทบต่อความพยายามของกลุ่มผู้ผลิตน้ำมันที่ปรับลดปริมาณการผลิต เพื่อที่จะรักษาเสถียรภาพราคาน้ำมัน อย่างไรก็ตาม ล่าสุดอาจมีสัญญาณที่ดีขึ้นบ้างหลังคูเวตจะเป็นคนกลางในการเจรจา
เพื่อลดความขัดแย้งดังกล่าวและสหรัฐฯ มีความพยายามถอนตัว ออกจากข้อตกลงปารีสฯ ซึ่งเป็นการเปิดทางให้ ผู้ผลิตน้ำมัน/ก๊าซ ในสหรัฐฯ เร่งผลิตกันมากขึ้น ทำให้คาดภาพรวมยังเป็นปัจจัยที่กดดันราคาน้ำมัน และคาดยังมีผลต่อหุ้นในกลุ่มพลังงาน
ขณะที่ ยังแนะติดตาม การประชุมเฟด 13–14 มิถุนายน 2560 โดยน้ำหนักต่อประเด็นที่เฟดพิจารณาขึ้นอัตราดอกเบี้ยเพิ่มขึ้น ล่าสุด Fed Fund Future สะท้อนโอกาส 94% ที่ FED จะขึ้นดอกเบี้ยในการประชุมครั้งนี้ รวมถึงประเด็นที่เฟด ส่งสัญญาณทยอยลดงบดุล ปัจจุบันที่ 4.5 ล้านล้านUSD
โดยภายในปีนี้ คาดมีน้ำหนักเพิ่มขึ้นหลังจากนี้ไป ทางด้านปัจจัยในประเทศยังไม่มีปัจจัยชี้นำ คาดได้รับปัจจัยเข้ามาบ้างจาก Fund Flow ภายใต้แรงซื้อสุทธิของต่างชาติ แม้มูลค่ายังไม่มากนัก และยังมีความผันผวนอยู่
