ดอกมะลิ ราคาแพงรับวันแม่ ชาวสวน จ.สุโขทัย เผยเหตุฝนตกทำผลผลิตเสียหาย จึงขาดตลาดประกอบกับเป็นช่วงเทศกาล
ที่ จ.สุโขทัย พบราคาจำหน่ายดอกมะลิเริ่มปรับตัวสูงขึ้น โดยที่สวนจะมีราคา กิโลกรัมละ 550 บาท นอกจากนี้ยังมีแนวโน้มว่าราคาจะสูงถึงกิโลกรัมละ 700 บาท เนื่องจากดอกมะลิขาดตลาด เพราะได้รับผลกระทบจากฝน ทำให้ดอกมะลิ เป็นเชื้อราและหยุดออกดอก และใกล้เทศกาลวันแม่แห่งชาติ
ด้าน นางประนม พรมมินท์ เจ้าของสวนมะลิ ในพื้นที่ หมู่ 6 ต.ทับผึ้ง อ.ศรีสำโรง เปิดเผยว่า ตนปลูกดอกมะลิ ไว้ 1 ไร่ ในช่วงเทศกาลวันแม่ ทำให้ความต้องการดอกมะลิเพิ่มมากขึ้น แต่ผลผลิตที่ได้มีน้อย จึงทำให้ราคาดอกมะลิขยับสูงขึ้น แม้จะมีลูกค้าให้ราคา กิโลกรัมละ 550 บาท แต่ตนก็เก็บดอกมะลิให้ได้แค่ ครึ่งกิโลกรัมเท่านั้น เนื่องจากช่วงนี้มีฝนตกลงมามาก ทำให้ดอกมะลิช้ำและเน่าง่าย จึงมีราคาแพง

ส่วน นางอรุนี เกตุพัน แม่ค้าขายพวงมาลัย บอกว่า ต้นทุนในการผลิตพวงมาลัยสูงขึ้นมาก เทียบจากเมื่อก่อน ดอกมะลิราคากิโลกรัมละ 100 – 200 บาท เท่านั้น แต่ตอนนี้ราคาดอกมะลิต่อกิโลกรัมเกือบ 600 บาท บางครั้งที่ราคาเพิ่มสูงมากจนเกินไป ก็ต้องใช้ดอกพุดแทนดอกมะลิเพราะราคาถูกกว่า แต่ไม่ใช่เพียงแค่ดอกมะลิเพียงอย่างเดียวที่ราคาเพิ่มสูงขึ้น ดอกไม้ชนิดอื่นที่นำมาประกอบเข้ากันเป็นพวงมาลัย หรือที่เรียกกันตามภาษาชาวบ้านว่า ดอกเสริม ก็มีราคาเพิ่มสูงขึ้นเช่นกัน
จึงต้องคิดดัดแปลงพวงมาลัยในรูปแบบใหม่ๆ เพื่อลดต้นทุนให้ต่ำลง ยิ่งตอนนี้เป็นเทศกาลวันแม่ ดอกไม้ทุกอย่างมีราคาเพิ่มสูงขึ้น 2-3 เท่า แต่ก็ยังมีลูกค้าที่ต้องการพวงมาลัยที่ทำจากดอกมะลิล้วนๆ เพื่อใช้ในวันแม่ ก็มีมาสั่งล่วงหน้าไว้เหมือนกัน
