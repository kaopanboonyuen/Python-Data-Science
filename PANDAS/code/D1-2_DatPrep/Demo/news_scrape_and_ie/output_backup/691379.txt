ในการประชุมมอบนโยบายผู้บริหารธนาคารพัฒนาวิสาหกิจขนาดกลางและขนาดย่อม รองนายกรัฐมนตรี ขอให้กระทรวงอุตสาหกรรม และเอสเอ็มอีแบงก์ ผลักดันให้ผู้ประกอบการรายย่อย เป็นผู้ค้าอีคอมเมิร์ซ หรือสร้างหน้าร้านออนไลน์เพิ่มขึ้นไม่น้อยกว่า 5-6 แสนรายในปีหน้า

จากแผนเดิมที่ เอสเอ็มอีแบงก์ ตั้งเป้าหมายสร้างผู้ประกอบการบนแพลตฟอร์มดังกล่าว 1 ล้านคน ในระยะ 3 ปี หลังพบว่า ยอดจัดส่งพัสดุสินค้าบริษัทเอกชนรายหนึ่ง เพิ่มขึ้นจากเดิมวันละ 7-8 หมื่นกล่อง เป็น 1 ล้าน 2 แสนกล่องต่อวัน สะท้อนพฤติกรรมผู้บริโภคที่เปลี่ยนไป ซึ่งเอสเอ็มอีต้องปรับตัวตาม
ขณะเดียวกัน ได้สั่งกำชับกระทรวงการคลัง เร่งจัดเก็บภาษีค้าออนไลน์ ให้เกิดประสิทธิภาพ หลังพระราชบัญญัติ อีเพย์เม้นท์ ผ่านสภานิติบัญญัติแห่งชาติแล้ว พร้อมระบุว่า กำลังจับตาผลการทำงานของกระทรวงอุตสาหกรรม เพื่อพิจารณาการโยกย้ายครั้งใหญ่ในเดือนเมษายนปีหน้า
ขณะที่นายมงคล ลีลาธรรม กรรมการผู้จัดการ ธนาคารพัฒนาวิสาหกิจขนาดกลางและขนาดย่อม กล่าวว่า ธนาคารเตรียมเสนอกระทรวงการคลัง และคณะรัฐมนตรี พิจารณามาตรการของขวัญปีใหม่ผู้ประกอบการ เอสเอ็มอี 2 มาตรการ ได้แก่ โครงการประชารัฐเสริมแกร่งการค้าสู่ชุมชน และโครงการประชารัฐสร้างโอกาสคนตัวเล็ก ล้มแล้วลุก วงเงินสินเชื่อรวมกันประมาณ 1 หมื่น 1 พัน 8 ร้อยล้านบาท
โดยปล่อยสินเชื่อดอกเบี้ยต่ำ สำหรับร้านค้าโชห่วย พร้อมกับสนับสนุนรวมกลุ่มกันของร้านค้า เพื่อสร้างอำนาจต่อรองในการจัดซื้อสินค้าจากบริษัทผู้ผลิต และจำหน่ายสินค้าชุมชนบนออนไลน์ พร้อมกับเชื่อมกับ บริษัทไปรษณีย์ไทย และสนับสนุนเทคโนโลยีระบบจัดการบัญชี และการชำระเงินอิเล็กทรอนิกส์
