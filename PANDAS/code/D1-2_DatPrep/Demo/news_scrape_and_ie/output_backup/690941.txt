ไฟเขียว! ร่าง พ.ร.บ.เก็บภาษีผู้ค้าออนไลน์ รับโอนเงิน 3,000 ครั้ง/ปี    หรือฝาก-รับโอน 200 ครั้ง รวมมูลค่า 2 ล้านบาทขึ้นไปต่อปี เจอสอบหมด
วันที่ 4 ธ.ค. 61 ผู้สื่อข่าวรายงานว่า ที่ ประชุมนิติบัญญัติแห่งชาติ (สนช.) มีการพิจารณาร่าง พ.ร.บ.แก้ไขเพิ่มเติมประมวลรัษฎากร ประเด็นว่าด้วยการชำระเงินภาษีผ่านทางช่องทางอิเล็กทรอนิกส์ และการแจ้งรายละเอียดของบุคคล และนิติบุคคล ที่มีความเคลื่อนไหวทางบัญชีรับโอน และฝากเงินเกิน 3,000 ครั้งต่อปี หรือการฝากหรือรับโอนเงิน 200 ครั้ง รวมมูลค่า 2 ล้านบาทขึ้นไปต่อปี เพื่อให้กรมสรรพากรตรวจสอบ และนำไปสู่การเก็บภาษีได้อย่างมีประสิทธิภาพ

ทั้งนี้ การประชุมดังกล่าวมีการถกเถียงกันอย่างหนัก จนต้องพักการประชุมเพื่อหารือนอกรอบ ก่อนที่ กมธ. จะยอมแก้ไข มาตรา 3 วรรคสอง (2) ว่าด้วยการรายงานข้อมูลการฝาก หรือรับโอนเงินทุกบัญชีรวมกันตั้งแต่ 200 ครั้ง เป็น 400 ครั้ง ขณะที่ยอดรวมของธุรกรรมดังกล่าวยังคงเดิม คือ ตั้งแต่ 2 ล้านบาทขึ้นไป
หลังจากนั้น ที่ประชุมได้ลงมติในวาระ 3 ผลปรากฏว่า ที่ประชุม สนช. ที่มีผู้แสดงตนต่อที่ประชุม 146 คน ลงมติเห็นชอบ 139 เสียง และ งดออกเสียง 7 เสียง
