นักวิเคราะห์งัดสถิติย้อนหลัง 5 ปี ที่ต่างชาติซื้อสุทธิหุ้นไทยเดือน ก.ค. ลุ้น! ทะลุ 1,600 จุด ในครึ่งหลังของเดือน
นักวิเคราห์  บล.เอเซีย พลัส  มองแนวโน้มตลาดหุ้นไทยในเดือน ก.ค. คาดว่ากระแส Fund Flow จากต่างชาติมีโอกาสกลับมาซื้อสุทธิในหุ้นไทยอีกครั้ง จากสถิติย้อนหลัง 5 ปี นักลงทุนต่างชาติมักมีสถานะซื้อสุทธิในตลาดหุ้นไทยในเดือน ก.ค. เฉลี่ยราว 6.5 พันล้านบาท
โดยซื้อสุทธิ 4 ใน 5 ปี สวนทางกับนักลงทุนสถาบันในประเทศ ที่มักขายสุทธิในเดือน ก.ค. ด้วยมูลค่าเฉลี่ยถึง 6.9 พันล้านบาท จึงอาจทำให้การปรับขึ้นของ SET Index อยู่ในกรอบจำกัด และยังสอดคล้องกับสถิติย้อนหลัง 5 ปีในเดือนนี้ ซึ่ง SET Index ปรับตัวเพิ่มขึ้นเล็กน้อยราว 0.53% เท่านั้น
อย่าางไรก็ตาม Fund Flow ในเดือน มิ.ย.60 ต่างชาติซื้อสุทธิหุ้นในภูมิภาคเกือบทุกประเทศ ด้วยมูลค่ารวม 2.44 พันล้านบาท ยกเว้นตลาดหุ้นอินโดนีเซียที่ถูกขายสุทธิราว 325 ล้านเหรียญ และไทยที่ต่างชาติขายสุทธิเล็กน้อยราว 5 ล้านเหรียญ หรือ 162 ล้านบาท
ด้าน  บล.เคจีไอ  คาดว่า ดัชนี SET จะขยับขึ้นแบบ sideways up ในเดือน ก.ค. และมีความเป็นไปได้ที่จะทะลุระดับทางจิตวิทยาที่ 1,600 จุดในครึ่งหลังของเดือน โดยคาดว่าประเด็นการลงทุนในเดือนนี้ คือ ‘นักลงทุนจะโยกมาถือหุ้น domestic play’ ซึ่งน่าจะเห็นการปรับตัวที่ชัดเจนมากขึ้นเมื่อตลาดเห็นงบไตรมาส 2 ปี 60 ของกลุ่มธนาคารแล้ว
