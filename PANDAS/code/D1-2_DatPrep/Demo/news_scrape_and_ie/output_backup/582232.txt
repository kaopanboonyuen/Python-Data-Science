ขนส่ง  ร่วมมือกับสำนักงานตำรวจแห่งชาติ จับ-ปรับ รถยนต์ที่ใช้ป้ายแดงเกิน 30 วัน เริ่ม 1 ม.ค. 61
นายสนิท พรหมวงษ์  อธิบดีกรมการขนส่งทางบก เปิดเผยว่า ที่ผ่านมารถป้ายแดงใช้ผิดวัตถุประสงค์จากที่อนุญาตให้ใช้เฉพาะกรณีเพื่อขายหรือซ่อมเท่านั้น แต่ผู้ขับกลับนิยมใช้ป้ายแดงเพื่อให้ความรู้สึกเหมือนใช้รถใหม่ และชะลอการจ่ายภาษี ส่งผลให้รัฐสูญเสียรายได้จากการจัดเก็บภาษีรถประจำปี
ขณะเดียวกัน ยังเป็นช่องทางให้มิจฉาชีพนำไปก่อเหตุรวมถึงการปลอมแปลงเอกสารทางราชการเรื่องแผ่นป้ายทะเบียนรถ และยังยากต่อการติดตามกรณีรถสูญหาย กรมการขนส่งทางบกจึงร่วมมือกับสำนักงานตำรวจแห่งชาติ ออกมาตรการใช้รถป้ายแดงเพื่อจัดระเบียบความปลอดภัยทางถนน และแก้ไขปัญหาการใช้ป้ายแดงโดยไม่จดทะเบียน

ซึ่งมาตรการเบื้องต้น กำหนดให้ตั้งแต่วันที่ 1 ตุลาคมถึง 31 ธันวาคมนี้ จะใช้ป้ายแดงได้ไม่เกิน 60 วัน นับจากวันรับรถ และตั้งแต่วันที่ 1 มกราคม 2561 เป็นต้นไป จะลดเวลาลงเหลือ 30 วัน นับจากวันรับรถเท่านั้น จึงขอให้เร่งไปเปลี่ยนป้ายโดยขอเลขทะเบียนที่ต้องการผ่านอินเทอร์เน็ตได้ และจะไม่สามารถนำเหตุผลเรื่องการรอเลขทะเบียนมาใช้เป็นข้ออ้างได้
ขณะที่  พลตำรวจโท วิทยา ประยงค์พันธุ์  รักษาราชการแทนที่ปรึกษาพิเศษสำนักงานตำรวจแห่งชาติ กล่าวว่า ได้ประสานกับบริษัทผู้ผลิตและผู้จำหน่ายรถ ในการเร่งรัดการจดทะเบียนผู้ซื้อรถก่อนนำไปใช้ ซึ่งก่อนหน้านี้ผู้ประกอบการมักอ้างว่า การจดทะเบียนล่าช้าเกี่ยวข้องกับการขอสินเชื่อ และการส่งเอกสารระหว่างดีลเลอร์และผู้ผลิต แต่หากเจ้าหน้าที่ตรวจ พบการฝ่าฝืนถือว่ามีความผิดตามกฎหมายอาญาฐานใช้เอกสารปลอมมีโทษจำคุก 6 เดือนถึง 5 ปี และปรับสูงสุด 1 หมื่นบาท
