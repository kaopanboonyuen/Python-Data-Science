ธุรกิจเอาใจคนรักเจ้าเหมียว ฟาร์มเพาะพันธุ์แมวขาสั้นพันธุ์ Munchkin แมวเซเลป น่ารัก ขี้อ้อน
ปัจจุบันผู้คนสนใจเลี้ยงสุนัขและแมวไว้คลายเหงามากขึ้น ในโลกออนไลน์ พบเพจสำหรับคนรักสัตว์จำนวนมาก โพสต์รูปหรือคลิปเซเลปสี่ขาในอิริยาบถน่ารัก ขี้อ้อน และความไร้เดียงสา เรียกยอดไลก์ ยอดแชร์เพียบ ทำให้มีธุรกิจเกี่ยวกับสัตว์เลี้ยงผุดขึ้นมาหลากหลายให้คนเลี้ยงสัตว์ได้เลือกสรรให้ลูก ๆ สี่ขาของตัวเอง เช่นเดียวกันกับธุรกิจเพาะพันธุ์แมวขาสั้น  ‘mimeow farm’  ที่ขายแมวเซเลปน่ารัก มีคาแรคเตอร์เป็นของตัวเอง เป็นอีกหนึ่งตัวเลือกสำหรับคนรักแมว และอยากเลี้ยงไว้เป็นของตัวเอง

‘คุณวิไลรัตน์  กิจนันทิพัฒน์’   หรือ  ‘คุณปุ๊ก’  เจ้าของธุรกิจเพาะพันธุ์แมวขาสั้น เผยถึงที่มาของ  ‘mimeow farm’  ว่า เนื่องจากตนมีความชอบแมวเป็นการส่วนตัวอยู่แล้ว จึงลองติดต่อเพื่อนชาวต่างชาติให้หาแมวพันธุ์หูพับมาเลี้ยงไว้คลายเหงาสัก 1 คู่ หลังจากนั้นไม่นานแมวคู่นี้ได้ให้กำเนิดลูกแมว น้องชายที่เป็นสัตวแพทย์จึงแนะนำว่าไม่ควรเลี้ยงลูกแมวไว้ร่วมกัน เพราะอาจมีการผสมกันเอง จึงตัดสินใจขายลูกแมว โดยการประกาศขายผ่านโซเชียล ซึ่งได้รับผลตอบรับดี จึงกลายเป็นจุดเริ่มต้นของการเพาะพันธุ์แมวขาย

หลังจากเพาะพันธุ์แมวขายเรื่อยๆ มา 3 ปีแล้ว ได้เกิดความคิดอยากนำแมวพันธุ์ขาสั้น (Munchkin cat) มาเลี้ยงดูบ้าง เพราะมองว่าตลาดแมวพันธุ์ดังกล่าวในไทยยังมีไม่มาก และน่าจะได้รับความสนใจ จึงเพาะพันธุ์แมวขาสั้นขาย พร้อมลุยธุรกิจเพาะเลี้ยงแมวเต็มตัวเป็นอาชีพสร้างรายได้หลัก สร้างฟาร์มแมวในชื่อ  ‘mimeow farm’  ที่จดทะเบียนถูกต้องตามกฎหมายอีกด้วย

แน่นอนว่าการเลี้ยงแมว ไม่ใช่เรื่องง่ายเลย ยิ่งถ้าต้องเพาะพันธุ์ให้แม่แมวกำเนิดลูกแมวมีสุขภาพที่ดี แข็งแรง ‘คุณปุ๊ก’ เผยถึงการดูแลแมวด้วยว่า การผสมแมวแต่ละครั้ง จะต้องดูแลเอาใจใส่พ่อ-แม่พันธุ์ อย่างเต็มที่ ตั้งแต่ก่อนการผสมไปจนคลอด มีการให้อาหารหลัก และอาหารเสริมตามหลักโภชนาการ ซึ่งแมวขาสั้นต้องดูแลเป็นพิเศษ เนื่องจากพันธุ์ดังกล่าวมีปัญหาเรื่องกระดูกสันหลัง ทางฟาร์มจึงให้สัตวแพทย์เข้ามาตรวจสุขภาพแมวเป็นประจำ แมวของทางฟาร์มในแต่ละครอกมี 3-4 ตัว จึงมีความสมบูรณ์ สุขภาพดีทุกตัวแน่นอน

การทำธุรกิจนี้ต้องใช้ความใส่ใจทุกขั้นตอน ทั้งอาหาร สถานที่ ตลอดจนความซื่อสัตย์ต่ออาชีพ ไม่หลอกลวงลูกค้า และพร้อมให้คำแนะนำเกี่ยวกับการเลี้ยงแมวอย่างถูกต้อง ทำให้  ‘mimeow farm’   ตีตลาดให้กับกลุ่มคนรักสัตว์ ดารา ศิลปิน นักดนตรี รวมถึงคาเฟ่แมวหลายแห่ง ก็มาเป็นลูกค้าของมิเหมียวฟาร์มด้วย จากการบอกปากต่อปาก ถึงคุณภาพแมวที่เพาะเลี้ยงจากที่นี่
หากใครสนใจซื้อแมวไว้ไปเลี้ยง หรือชมความน่ารักของแมวเซเลปขาสั้น พันธุ์ Munchkin สามารถติดตามความเคลื่อนไหวของ   ‘mimeow farm’  ได้ที่เฟซบุ๊กเพจ  Khonkaen Cattery บ้านแมวขาสั้น  และ  ไอ้เตี้ย แมวต้วมเตี้ยม  ทาง Line : mimeow_farm หรือสามารถเข้าไปชมความน่ารักของเจ้าเหมียวใน   ‘mimeow farm’  ได้ที่บ้านพัก เลขที่ 163 หมู่ที่ 22 ซอยนวลหง 3 ตำบลบ้านเป็ด อำเภอเมือง จังหวัดขอนแก่น


