กรมบัญชีกลาง ยัน เลื่อนกำหนดใช้บัตรประจำตัว  ผู้มีรายได้น้อย  ขู่ หากไม่มารับบัตรสวัสดิการภายใน 1 ปี จะถือว่าสละสิทธิ์การใช้ทันที
นางสาวสุทธิรัตน์ รัตนโชติ อธิบดีกรมบัญชีกลาง เปิดเผยว่า สำหรับปัจจุบันมีประชาชนมารับบัตรประจำตัวผู้มีรายได้น้อยไม่ถึง 50% ของจำนวนผู้มีสิทธิ์รับสวัสดิการ ซึ่งทางกรมฯ ได้ดำเนินการช่วยเหลือพื่อเป็นการกระตุ้นให้ผู้มีรายได้น้อยมารับบัตรและนำไปใช้เร็วขึ้น โดยจะให้สิทธิ์ทุกรายใน 77 จังหวัดสมทบสิทธิประโยชน์ที่ต้องใช้ของเดือนตุลาคม 2560 ไปใช้ในเดือนพฤศจิกายนได้
ทั้งนี้ สำหรับการใช้บัตรประจำตัวผู้มีรายได้น้อย ในวันที่ 1 ตุลาคมนี้ จะไม่มีการเลื่อนกำหนดอย่างแน่นอน อีกทั้งหากผู้ได้สิทธิ์ไม่มารับบัตรภายใน 1 ปี นับตั้งแต่วันออกบัตรจะถือว่าสละสิทธิ์การใช้สวัสดิการทันที แต่จะให้หมดสิทธิ์ลงทะเบียนผู้มีรายได้น้อยในปีต่อไปด้วยหรือไม่ ต้องขอเวลาประเมินปัญหาที่เกิดขึ้นก่อนพิจารณาออกกฎระเบียบการใช้บัตรอย่างเป็นทางการต่อไป
อย่างไรก็ตาม หากพบว่า บัตรสวัสดิการมีปัญหาอันเนื่องมาจากการใช้บัตร ทางเจ้าหน้าที่จะส่งข้อมูลการใช้งานบัตร และปัญหาที่พบบ่อยเป็นข้อมูลชี้แจงให้กับผู้ใช้บัตรได้รับทราบต่อไป

