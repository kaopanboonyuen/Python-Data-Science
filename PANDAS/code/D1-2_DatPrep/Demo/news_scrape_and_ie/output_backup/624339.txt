วันที่ 8 มีนาคม 2561 นางนงนภัส สภานุช อายุ 39 ปี อยู่บ้านเลขที่ 170/4 หมู่ที่ 4 ต.บ้านโพธิ์ อ.เมือง จ.ตรัง ซึ่งเรียนจบทางด้านสาธารณสุขศาสตร์ ปัจจุบันทำงานอยู่ที่โรงพยาบาลตรัง ได้ใช้เวลาว่างศึกษาการทำวุ้นแฟนซีกะทิสด รูปสัตว์ ดอกไม้ และผลไม้ต่าง ๆ จากยูทูปจนสามารถนำออกจำหน่ายได้เมื่อประมาณ 3 ปีที่ผ่านมา โดยได้ต่อยอดการทำวุ้นหน้าตาแปลกใหม่ เพื่อไม่ให้ซ้ำแบบใครมาโดยตลอด

ทั้งนี้ถือเป็นการลดความจำเจของลูกค้า และครอบคลุมตลาดให้กว้างมากขึ้นโดยเฉพาะกลุ่มเด็ก วัยรุ่น และกลุ่มคนรักสุขภาพ ซึ่งต้องใช้เบ้าทำวุ้นเกือบ 200 อัน กว่าจะได้ออกมาเป็นวุ้นแฟนซีที่สวยงามและโดนใจลูกค้า ขณะเดียวกันก็มีการทำเค้กวันเกิดจากวุ้นแฟนซีบอกเล่าเรื่องราวเกี่ยวกับทะเล ชีวิตสัตว์โลกผู้น่ารัก และความสดใสตามสไตล์เจ้าของวันเกิด ทำให้เป็นที่ถูกใจของลูกค้าทั้งใน จ.ตรัง และจังหวัดใกล้เคียง

โดยมียอดสั่งซื้อเข้ามาอย่างต่อเนื่องโดยเฉพาะในช่วงเทศกาลต่าง ๆ ทั้งยังปลอดภัยจากการใช้สารกันบูด และสามารถเก็บไว้ในตู้เย็นได้นาน 4-5 วัน จำหน่ายในราคาชิ้นละ 5-20 บาท แต่หากเป็นเค้กวุ้นแบบเป็นถาด ราคาจะอยู่ที่ 300-1,000 บาท นอกจากนี้ ยังมีลูกชุบ ขนมชั้น และขนมไทยอื่น ๆ อีกหลากหลาย สร้างรายได้ไม่ต่ำกว่า 20,000 บาทต่อเดือน

โดยในวันตรุษจีนที่ผ่านมาเพียงวันเดียว มีรายได้เกือบ 8,000 บาทเลยทีเดียว สำหรับส่วนผสมหลักประกอบด้วย ผงวุ้น น้ำกะทิสด น้ำตาลทราย และสีผสมอาหาร ซึ่งไม่มีหน้าร้านแต่เปิดให้ลูกค้าสั่งจองได้ทางเฟซบุ๊คหรือทางเพจวุ้นไออุ่น ซึ่งวุ้นแฟนซีเน้นการทำมือและทำกันในครอบครัว ส่วนลูกค้ามีทั้งใน จ.ตรัง, กระบี่, สุราษฎร์ธานี, พัทลุง และจ.ภูเก็ต
“วุ้นกะทิแฟนซีไม่ใช้สารกันบูด และเปิดขายทางเฟซบุ๊คหรือทางเพจวุ้นไออุ่น ราคาตั้งแต่ 5-1,000 บาท รายได้สูงสุดต่อวันประมาณ 7,000 บาท หรือ 20,000 บาทต่อเดือน ส่วนลูกค้ามีทั้งใน จ.ตรังและหลายจังหวัดภาคใต้” นางนงนภัส กล่าว

