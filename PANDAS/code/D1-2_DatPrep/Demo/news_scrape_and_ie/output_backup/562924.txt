เกษตรอินทรีย์บ้านคลองโยง ปลูกแบบไม่ใช้สารเคมี  ส่งออกนอกสร้างรายได้เป็นกอบเป็นกำ
วิสาหกิจชุมชนเกษตรอินทรีย์บ้านคลองโยง ตำบลคลองโยง อำเภอพุทธมณฑล จังหวัดนครปฐม เป็นกลุ่มเกษตรกรผู้ผลิตผักอินทรีย์กลุ่มแรก ๆ ของจังหวัดนครปฐมที่ลด ละ เลิกการใช้สารเคมีอย่างจริงจัง ดำเนินการมาร่วม 10 ปี
คุณจำนงค์ อ่อนสัมพันธ์ (โทร. 0-2418-8131) หนึ่งในสมาชิกของกลุ่มได้ให้ข้อมูลว่า ช่วงแรกที่เริ่มปลูกผักชีฝรั่งยังใช้สารเคมี ส่งขายที่ปากคลองตลาด พอเริ่มเข้าร่วมกลุ่มเพื่อส่งขายให้กับโรงแรม จึงต้องปรับเปลี่ยนมาปลูกแบบอินทรีย์เพื่อให้ได้ตามมาตรฐานที่ทางโรงแรมกำหนด

เมื่อผลออกมาว่าไม่มีสารตกค้างทางโรงแรมก็ยินดีรับซื้อทันที จากนั้นพืชผักของทางกลุ่มก็เป็นที่นิยมมากขึ้นในตลาดคนรักสุขภาพ ทั้งยังสามารถส่งออกไปยังประเทศไต้หวันถึง 10 ตัน/ปี ปัจจุบันได้เลือกปลูกพันธุ์จันทบุรี เนื่องจากเป็นพันธุ์ที่มีการพัฒนาสายพันธุ์ขึ้นเพื่อให้มีความแข็งแรง ทนทานต่อโรค ผลผลิตที่ได้มีขนาดใหญ่ขึ้น ไม่ต้องตัดแต่งใบมากเท่าเดิม การดูแลน้อยลงแค่ควบคุมปริมาณแสงแดดและความชุ่มชื้นของดินเท่านั้น
วิธีการปลูก  จะปลูกแบบยกร่องรอบแปลงเพื่อกักน้ำและป้องกันน้ำที่ปนเปื้อนสารเคมี 
 ขั้นตอนแรกของการปลูก  คือการบำรุงดิน เพื่อให้ผลผลิตที่ได้งอกงามดี นำปุ๋ยคอกมาโรยให้ทั่วแปลงที่จะเพาะปลูก ตากดินไว้ประมาณ 1 เดือน เมื่อครบกำหนดนำสแลนหรือตาข่ายกรองแสง 50 เปอร์เซ็นต์ มาขึงด้านบนแปลงสำหรับพรางแสง หากเป็นช่วงที่อากาศร้อนจัดให้นำมาคลุมเพิ่มอีกชั้น
นำเมล็ดพันธุ์มาหว่านให้ทั่วแปลง ใช้เมล็ดพันธุ์ 4 กิโลกรัม/ไร่ แบ่งหว่านครั้งละ 2 งาน ทิ้งระยะห่าง 1 เดือน ต่อการหว่าน 1 ครั้ง ผักชีฝรั่งต้องการความชื้นมาก ดินในแปลงจึงต้องมีความชุ่มชื้นอยู่ตลอดเวลา

ปัญหาในการปลูกผักชีฝรั่ง  นอกจากแดดแล้วคือศัตรูพืชอย่างแมลงหวี่ขาวซึ่งจะพบได้ช่วงหน้าร้อน ทำให้ใบหงิกงอและอาจหนักถึงขั้นเป็นสีขาวทั้งใบ สามารถวิธีป้องกันโดยนำพืชสมุนไพรที่ช่วยกันแมลงมาปลูกรอบแปลง เช่น พริก ข่า ตะไคร้ กะเพรา โหระพา
ใช้ระยะเวลา 3 เดือนครึ่ง ถึง 4 เดือน จึงเริ่มเก็บเกี่ยวได้ ซึ่งลำต้นผักชีฝรั่งจะเจริญเติบโตไม่เท่ากัน จึงจะต้องถอนต้นที่มีใบขนาดใหญ่ออกมาก่อน และบำรุงใบขนาดเล็กที่เหลืออยู่ในแปลงให้ได้ขนาดตามที่ต้องการ
การเก็บเกี่ยว  ให้ใช้มือถอนแล้วลอกใบล่างที่มีสีเหลืองออก ล้างดินออกจากรากและลำต้นให้สะอาด มัดไว้เป็นกำ ก่อนจะนำใส่เข่งไม้เพื่อให้ระบายลมและป้องกันไม่ให้ผักช้ำระหว่างการขนส่ง โดยผู้รับซื้อจะมีรับซื้อผลผลิตถึงที่ สัปดาห์ละครั้ง จัดจำหน่ายในราคากิโลกรัมละ 40 บาท
ปัจจุบันสินค้าของทางกลุ่มจะส่งไปยังตลาดคนรักสุขภาพเป็นส่วนใหญ่ ได้แก่ ตลาดสุขใจ ตลาดในมหาวิทยาลัยมหิดล รวมถึงโรงแรมโรสการ์เด้น อำเภอสามพราน, โรงพยาบาลพุทธมณฑล, บริษัท ไทวิน อินเตอร์เนชั่นแนล จำกัด (ส่งออกไปยังประเทศไต้หวัน)
ข้อมูลข่าวจาก  เกษตรกรก้าวหน้า
