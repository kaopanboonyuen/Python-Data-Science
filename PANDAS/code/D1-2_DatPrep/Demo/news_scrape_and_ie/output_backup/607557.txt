วันนี้ (29 ธ.ค. 60) ผู้สื่อข่าว MThai รายงานว่า กลุ่มเกษตรกรหมู่ที่ 9 ต.ท่าสะบ้า อ.วังวิเศษ จ.ตรังจำนวน 10 คนได้รับเงินโครงการ 9101 ตามรอยเท้าพ่อใต้ร่มพระบารมีฯ จำนวน 300,000 บาท เพื่อมาเลี้ยงปลาดุก ปลานิลและปลาทับทิมในกระชังกว่า 20 กระชังหรือกว่า 20,000 ตัว ตั้งแต่เดือนสิงหาคมที่ผ่านมา
ซึ่งวันนี้เกษตรกรเริ่มทยอยจับปลาขายได้ในราคากิโลกรัมละ 60-80 บาท มีลูกค้าทั้งในและนอกชุมชนแวะเวียนกันมาเลือกซื้อเพื่อนำไปประกอบอาหารในช่วงเทศกาลส่งท้ายปีเก่าต้อนรับปีใหม่ ทำให้กลุ่มเกษตรกรมีรายได้วันละไม่ต่ำกว่า 1,000 บาท

สำหรับแหล่งน้ำที่ใช้เลี้ยงปลาในกระชังของหมู่ 9 ต.ท่าสะบ้า เป็นแหล่งน้ำสาธารณะของหมู่บ้านที่ปลอดภัยจากสารเคมีเจือปน ชาวบ้านใช้อุปโภคบริโภคกันมาอย่างยาวนานหลายชั่วอายุคน และเชื่อมต่อไปยังแม่น้ำตรัง ทำให้ปลามีรสชาติดี หวานนุ่ม เนื้อแน่นและโตเร็ว
ซึ่งกลุ่มเกษตรกรเตรียมต่อยอดปลาดุกเป็นลาดุกร้า เพื่อเพิ่มมูลค่าต่อไปในอนาคต ขณะที่ปลานิลและปลาทับทิมซึ่งโตช้ากว่าแต่ขายดีกว่า ยังผลิตไม่ทันต่อความต้องการของลูกค้าโดยเฉพาะในช่วงเทศกาลปีใหม่นี้

โดยนายวิสุทธิ์ ครองยุทธ์ ประธานกลุ่มผู้เลี้ยงปลาในกระชังตำบลท่าสะบ้า อ.วังวิเศษ จ.ตรัง กล่าวว่า กำหนดขายปลาดุกในราคา 60 บาท ซึ่งตลาดคือในชุมชนและจะต่อยอดเป็นปลาแดดเดียว ปลาดุกร้าเพื่อเพิ่มมูลค่าต่อไปในอนาคต โดยแหล่งน้ำที่นี่ปลอดภัยจากสารเคมีเจือปนทำให้ลูกค้าต่างติดใจในรสชาติและบอกต่อ ๆ กันไป
