วันนี้ 9 ก.พ. 61 ผู้สื่อข่าวรายงานว่าได้พบสุดยอดรองเท้างานแฮนด์เมด ที่ถักจากเชือกร่มของอดีตพยาบาล ที่หันมาเอาดีทำงานถักโครเชต์รองเท้าขายผ่านทางเฟซบุ๊ก รุ่งรัชต์ คงฉวี และเพจ Nn HANDCRAFT สร้างรายได้เลี้ยงครอบครัว ของนาง รุ่งรัชต์ คงฉวี อายุ 53 ปี อยู่บ้านเลขที่ 14 หมู่ที่7 ต.มงคลธรรมนิมิต อ.สามโก้ จ.อ่างทอง อดีตพยาบาลห้องไอซียู โรงพยาบาลเอกชนแห่งหนึ่งในจังหวัดอ่างทอง ที่ผันตัวมาเป็นแม่ค้าถักโครเชต์ ทำเป็นรองเท้าขาย จากงานฝีมือที่มีความสวยงามทนทานและซักได้

โดยนาง รุ่งรัชต์ กล่าวว่า เริ่มจากรู้จักกับเพื่อนทางเฟสบุ๊ก ที่มีการถักโครเชต์ จากงานแฮนด์เมดขาย ซึ่งตนเองเป็นคนที่ชอบงานถักโครเชต์อยู่แล้วมาตั้งแต่เด็กโดยแม่เป็นคนสอน เริ่มต้นจากถักกระเป๋าขายผ่านทางเฟสบุ๊กได้ 3 ปี สุขภาพตนเองแย่ลงเพราะต้องไปเข้าเวรไม่ได้พักผ่อน จนตนเองเดินไปเห็นพื้นรองเท้า จึงคิดว่าน่าจะนำมาถักเป็นรองเท้าได้ จึงได้ซื้อพื้นรองเท้ามาลอกถักด้วยเชือกร่มดู ผลงานที่ออกมามีความสวยงามและยังคงทน
จึงตัดสินใจลาออกจากงานหันมาถักรองเท้าโดยใช้เชือกร่ม ส่งออกขายทางเฟสบุ๊ก รุ่งรัชต์ คงฉวี และทางเพจ Nn HANDCRAFT เริ่มต้นขายตั้งแต่ราคาคู่ละ 600 – 700 บาท หรือขึ้นอยู่กับแบบที่ลูกค้าสั่ง บางรายถ่ายรูปมาให้แกะแบบถักตามลายที่สั่งและประดับตกแต่งด้วยรูปการ์ตูนอย่างสวยงาม
โดยในแต่ละเดือนจะขายได้ประมาณ 20 คู่ เป็นสินค้าแฮนด์เมด และก็ยังได้นำไปออกงานให้กับโอทอปของหน่วยราชการ ได้รับการตอบรับดี ประชาชนให้การอุดหนุนกันเป็นจำนวนมาก พร้อมกับหน่วยราชการ พนักงานธนาคาร ให้การตอบรับอย่างดี จึงมีกำลังใจในการทำรองเท้าถักโครเชต์ด้วยเชือกร่มขาย
ซึ่งตอนนี้กำลังจะไปจดทะเบียนเป็นสินค้าโอทอปของทางอำเภอสามโก้ หากได้ทุนสนับสนุนจากทางราชการก็จะขยายกิจการให้ใหญ่ขึ้นไป พร้อมกับสอนงานให้แก่ชาวบ้านที่รักในการถักโครเชต์รองเท้าด้วยเชือกร่ม มารวมกลุ่มกันทำการถักโครเชต์ผลิตรองเท้าแฮนด์เมดเพื่อนำออกขายสร้างรายได้ให้กับครอบครัวต่อไป



