ไปรษณีย์ไทย ชวนร่วมงานเพื่อแผ่นดินธรรม แผ่นดินทอง เตรียมนำรายได้จำหน่ายโปสการ์ดคอลเลคชั่นหน้าต่างน่าน สมทบโครงการ “ก้าวคนละก้าว”
บริษัท ไปรษณีย์ไทย จำกัด (ปณท) ขอเชิญชวนพี่น้องชาวไทยและชาวจังหวัดน่าน ร่วมงาน ไปรษณีย์ไทย…เพื่อแผ่นดินธรรม แผ่นดินทอง ภายใต้แนวคิด หนุนเสริมเศรษฐกิจชุมชน เสริมสร้างคนคู่คุณธรรม ซึ่งจะจัดเปิดตัวในพื้นที่แห่งแรกของประเทศไทย ณ จังหวัดน่าน
ภายในงานเตรียมพบกิจกรรมจำนวนมาก อาทิ โฟโต้แกลอรี่จากผลงานการประกวดภาพถ่ายในกิจกรรม หน้าต่างน่าน การจำหน่ายโปสการ์ดคอลเลคชั่น หน้าต่างน่าน เพื่อชาวน่านโดยเฉพาะ ซึ่งจะนำรายได้สมทบทุนโครงการก้าวคนละก้าวเพื่อ 11 โรงพยาบาล เพื่อช่วยเหลือโรงพยาบาลน่าน
พร้อมเลือกช้อปสินค้าพิเศษจากพ่อค้าแม่ค้าน้อยลูกหลานชาวน่านใน “กาดละอ่อน ณ ข่วงเมือง” ร่วมสนับสนุนสินค้าชุมชนท้องถิ่นเอกลักษณ์น่านจากโครงการดิจิทัลชุมชน เต็มอิ่มกับการแสดงสุดพิเศษที่ไปรษณีย์ไทยจัดเตรียมไว้เฉพาะงานนี้เท่านั้น
ผู้สนใจสามารถร่วมงานได้ ณ ลานข่วงเมือง หน้าวัดภูมินทร์ อ.เมือง จ.น่าน ในวันศุกร์ที่ 8 ธันวาคม 2560 เวลา 16.30 น. เป็นต้นไป สอบถามรายละเอียดได้ที่ THP Contact Center 1545 เว็บไซต์ www.thailandpost.co.th
