บริษัทหลักทรัพย์กสิกรไทย จำกัด มองความเคลื่อนไหวตลาดหุ้นไทยระหว่างวันที่ 26 กุมภาพันธ์ ถึง 2 มีนาคม 2561ว่า มีแนวรับที่ 1,800 และ 1,790 จุด ขณะที่ แนวต้านอยู่ที่ 1,815 และ 1,840 จุด ตามลำดับ โดยปัจจัยสำคัญที่ต้องติดตาม คงได้แก่ ถ้อยแถลงของประธานเฟด (28 มี.ค.) ส่วนข้อมูลเศรษฐกิจสหรัฐฯ อื่นๆ ได้แก่

ยอดขายบ้านใหม่ ยอดสั่งซื้อสินค้าคงทน รายได้และรายจ่ายส่วนบุคคลเดือนม.ค. และดัชนี ISM ภาคการผลิตเดือนก.พ. ขณะที่ ปัจจัยต่างประเทศที่สำคัญอื่นๆ ได้แก่ ตัวเลขจีดีพีงวดไตรมาส 4/2560 ของประเทศในแถบยุโรป ตลอดจนดัชนี PMI ภาคการผลิตของหลายประเทศในยุโรปและเอเชีย
ทั้งนี้ดัชนีตลาดหุ้นไทยกลับมาปิดใกล้ระดับ 1,800 จุด แม้เผชิญแรงขายระหว่างสัปดาห์ โดยดัชนี SET ปิดที่ระดับ 1,808.06 จุด เพิ่มขึ้น 0.12% จากสัปดาห์ก่อน มูลค่าการซื้อขายเฉลี่ยต่อวันเพิ่มขึ้นประมาณ 35.61% จากสัปดาห์ก่อน มาที่ 64,317.02 ล้านบาท ส่วนตลาดหลักทรัพย์ mai ปิดที่ 514.99 จุด ลดลง 2.24% จากสัปดาห์ก่อน
