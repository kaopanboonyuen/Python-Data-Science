บรรยากาศร้านขายขนมปัง “ปาเต” ที่ตกแต่งไว้อย่างน่ารัก มาพร้อมกับเมนูกาแฟสด โดยมี นายจิรสิน อนันธิกุลชัย อายุ 24 ปี เป็นเจ้าของร้าน ตั้งอยู่ที่ถนนราชพัสดุ เขตเทศบาลนครอุดรธานี สำหรับ “ปาเต” เป็นขนมปังยัดไส้แบบฝรั่งเศส นำมาผ่ากลางทาด้วยตับบดที่ปรุงรสแล้วจากนั้นราดด้วยน้ำสลัด เส้นมะละกอ เส้นแครอท ใส่ไส้ต่างๆ

โดยมีทั้งไส้หมูยอ ไส้หมูแดง ไส้ทูน่า ไส้ไก่เทอริยากิ ไส้พริกเผาทรงเครื่อง ก่อนนำไปอบ 5 นาที เสร็จแล้วเสิร์ฟร้อนๆ พร้อมน้ำจิ้มรสเด็ด ขายในราคาชิ้นเล็ก 25 บาท ชิ้นกลาง 30 บาท และชิ้นใหญ่ 50 บาท
นายจิรสิน เล่าว่า “ปาเต” เป็นอาหารฝรั่งเศสแปลว่า “ตับบด” ที่ชาวลาวและเวียดนามรับวัฒนธรรมมาและเป็นอาหารที่หากินได้ทั่วไปใน สปป.ลาว โดยพ่อได้เดินทางไปเรียนทำปาเตกับเพื่อนที่ สปป.ลาว และมาเปิดร้านขายเมื่อต้นปีที่ผ่านมา จากเดิมที่ปาเตมีเพียงรสเดียวคือตับบดใส่เส้นมะละกอและหมูยอ แต่ทางร้านได้นำมาปรับเปลี่ยนสูตรและไส้ ให้ถูกปากคนไทยมากขึ้น

หลังจากเปิดร้านขาย “ปาเต” ได้ประมาณ 6 เดือน มีลูกค้าเพิ่มมากขึ้น จึงให้พี่สาวเลิกทำงานไปเรียนชงกาแฟเพื่อมาต่อยอดเปิดเป็นร้านปาเตและกาแฟพร้อมกับตกแต่งร้านให้น่านั่ง ซึ่งขายปาเตได้วันละ 200-300 ชิ้น เสิร์ฟพร้อมกับกาแฟ ทำให้ทุกวันนี้มีรายได้วันละ 8,000-10,000 หมื่นบาท
