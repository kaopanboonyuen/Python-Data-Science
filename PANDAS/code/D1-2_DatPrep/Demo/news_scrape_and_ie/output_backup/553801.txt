ผอ.ไทยพีบีเอส  ประกาศลาออก แสดงความรับผิดชอบปมซื้อตราสารหนี้  ‘ซีพีเอฟ’  ยัน ไม่ผิด แต่กระทบความรู้สึกประชาชนและเครือข่าย
มีรายงานว่า  นายกฤษดา เรืองอารีย์รัชต์ ผู้อำนวยการองค์การกระจายเสียงและแพร่ภาพสาธารณะแห่งประเทศไทย (ส.ส.ท.)  ได้ลาออกจากตำแหน่ง ผู้อำนวยการ ส.ส.ท. หลังจากมีการวิพากษ์วิจารณ์ และตรวจสอบกรณีมีการนำงบประมาณไปซื้อตราสารหนี้ของบริษัทเอกชน

ทั้งนี้ นายกฤษดา ระบุว่า แม้ว่าการดำเนินงานจะถูกต้องและเป็นประโยชน์ต่อองค์กร แต่กระทบต่อความรู้สึกของประชาชนอย่างมาก รวมทั้งเครือข่ายที่เคยทำงานร่วมกับไทยพีบีเอส ซึ่งตนเองได้รับฟังทุกข้อกังวลจากทุกฝ่ายและน้อมรับคำแนะนำ จึงขออภัยต่อการดำเนินการที่กระทบความรู้สึกของทุกคนเป็นอย่างมากและขอแสดงความรับผิดชอบด้วยการลาออกจากตำแหน่ง
