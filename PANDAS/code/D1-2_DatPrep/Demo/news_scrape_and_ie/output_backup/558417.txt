ท่าอากาศยานสุวรรณภูมิ จัดพื้นที่พักคอยอำนวยความสะดวกผู้โดยสารถูกหลอกไปท่องเที่ยวญี่ปุ่น พร้อมประสานเจ้าหน้าที่ช่วยเหลือทุกด้าน
นายศิโรตม์ ดวงรัตน์ ผู้อำนวยการท่าอากาศยานสุวรรณภูมิ บริษัท ท่าอากาศยานไทย จำกัด (มหาชน) เปิดเผยว่า ตามที่มีผู้โดยสารจำนวน 1,000 – 1,500 คน เดินทางมายังท่าอากาศยานสุวรรณภูมิ ในช่วงเวลา 19.00 น. – 20.00 น. ของเมื่อวานนี้ โดยผู้โดยสารดังกล่าวได้ให้ข้อมูลในเบื้องต้นแก่เจ้าหน้าที่ ว่าได้ร่วมลงทุนกับบริษัทแห่งหนึ่งโดยบริษัทมีนโยบายในการนำผู้ลงทุนไปเที่ยวต่างประเทศเช่นประเทศญี่ปุ่น และผู้โดยสารถูกนัดหมายให้เดินทางไปประเทศญี่ปุ่นในคืนนี้ แต่เมื่อเดินทางมาถึง กลับไม่พบบุคคลที่จะพาไปเที่ยว จึงทราบว่าตนถูกหลอก กรณีดังกล่าวทำให้เกิดความแออัดบริเวณห้องโถงผู้โดยสารขาออกชั้น 4 ในส่วนของเคาน์เตอร์เช็คอินตั้งแต่ Row A จนถึง Row J

ทั้งนี้ในเบื้องต้น ทสภ. ได้ ร่วมกับเจ้าหน้าที่ตำรวจ และเจ้าหน้าที่ตำรวจท่องเที่ยวจัดเจ้าหน้าที่อำนวยความสะดวกพาผู้โดยสารไปพักคอยที่บริเวณห้องโถงผู้โดยสารขาเข้า ชั้น 2 แทน เพื่อลดความแออัดของห้องผู้โดยสารขาออก พร้อมทั้งให้การดูแลแจกจ่ายน้ำดื่มให้กับผู้โดยสาร และจัดจุดอำนวยความสะดวกผู้โดยสารที่บริเวณ ประตู 2 ชั้น 2 หน้าทางออก Exit A รวมทั้งยังได้จัดรถบัสเพื่ออำนวยความสะดวกแก่ผู้โดยสารที่ต้องการเดินทางไปยังท่าอากาศยานดอนเมือง บริเวณประตู 3 ชั้น 2 อีกด้วย สำหรับข้อเท็จจริงของกรณีดังกล่าวอยู่ในระหว่างการสอบสวนของสถานีตำรวจท่าอากาศยานสุวรรณภูมิ
