หลังการพัฒนาอย่างต่อเนื่องนานหลายปี ในที่สุด GAC Motor ก็บุกตลาดตะวันออกกลางได้สำเร็จ
ปัจจุบัน GAC Motor ดำเนินธุรกิจใน 8 ประเทศ ตั้งสำนักงานขายและศูนย์บริการ 21 สาขา และประสบความสำเร็จในการสร้างภาพลักษณ์แบรนด์ยานยนต์ระดับกลางถึงไฮเอนด์ ทั้งนี้ GAC Motor ได้รับกระแสตอบรับที่ดีจากตลาด โดยครองตำแหน่ง “แบรนด์ยานยนต์จีนที่ดีที่สุด” ในตลาดต่างประเทศหลายแห่ง
Guangzhou Automobile Group Motor CO., LTD หรือ GAC Motor ก่อตั้งขึ้นเมื่อปี 2008 เป็นบริษัทในเครือของ GAC Group ที่ติดอันดับ 202 ในทำเนียบ Fortune Global 500 โดย GAC Motor เป็นผู้พัฒนาและผลิตยานยนต์ เครื่องยนต์ ชิ้นส่วนยานยนต์ และอุปกรณ์ประดับยนต์คุณภาพสูง
ปัจจุบัน GAC Motor รั้งตำแหน่งแบรนด์จีนอันดับสูงสุดในรายงาน China Initial Quality Study SM (IQS) ของ J.D. Power Asia Pacific เป็นปีที่ 6 ติดต่อกัน ซึ่งสะท้อนถึงกลยุทธ์ที่มุ่งเน้นคุณภาพ ทั้งในส่วนของการวิจัยและพัฒนา การผลิต ห่วงโซ่อุปทาน รวมถึงการขายและการให้บริการ
ล่าสุด GAC Motor ได้รุกขยายธุรกิจในภูมิภาคตะวันออกกลางและเอเชียตะวันออกเฉียงใต้ตลอดสองสัปดาห์ที่ผ่านมา ด้วยการเปิดสำนักงานขายและศูนย์บริการในสหรัฐอาหรับเอมิเรตส์เมื่อวันที่ 31 ตุลาคม เปิดตัวรถ GS7 ในคูเวตเมื่อวันที่ 2 พฤศจิกายน รวมถึงเปิดตัวแบรนด์ GAC Motor ในซาอุดีอาระเบียเมื่อวันที่ 4 พฤศจิกายน และในฟิลิปปินส์เมื่อวันที่ 7 พฤศจิกายน
เฉิง หยงหรู ที่ปรึกษาด้านเศรษฐกิจและการค้าประจำสถานเอกอัครราชทูตจีนในคูเวต กล่าวว่า เขายินดีอย่างยิ่งที่ได้เห็นผลิตภัณฑ์จีนประสบความสำเร็จในคูเวต ในฐานะผู้ผลิตยานยนต์ชั้นนำของจีน GAC Motor ควรค่าแก่การยกย่องทั้งในด้านการสร้างแบรนด์ คุณภาพของผลิตภัณฑ์ และบริการหลังการขาย
นอกจากนี้ GAC Motor ยังสร้างความร่วมมือกับ Aljomaih Automotive Company (AAC) ซึ่งเป็นดีลเลอร์รายใหญ่ในประเทศซาอุดีอาระเบีย เพื่อตั้งสำนักงานขายและศูนย์บริการ 4 แห่งในริยาด ญิดดะฮ์ และอัดดัมมาม ซึ่งจะช่วยขยายการดำเนินงานในประเทศ เพิ่มตัวเลือกรถยนต์ให้แก่ลูกค้า และนำเสนอบริการอย่างครอบคลุม
เชค อิบราฮิม อัลโจไมห์ รองประธานและซีอีโอของ AAC กล่าวว่า การเข้าสู่ตลาดซาอุดีอาระเบียของ GAC Motor รวมถึงคุณภาพและสเปคของรถ จะมีบทบาทสำคัญในการเปลี่ยนมุมมองของผู้บริโภคที่มีต่อยานยนต์แบรนด์จีน ซึ่ง GAC Motor เอง ถือเป็นคู่แข่งที่มีความแข็งแกร่งในบรรดาแบรนด์ต่างประเทศในตลาดซาอุดีอาระเบีย
ยวี่ จวิน ประธานบริษัท GAC Motor กล่าวว่า “บรรพบุรุษของเรานำผ้าไหมและเครื่องลายครามที่ดีที่สุดจากจีนมาที่นี่เมื่อหลายพันปีที่แล้ว และในตอนนี้ GAC Motor ก็ดำเนินรอยตามด้วยการนำผลิตภัณฑ์คุณภาพสูงมาสู่ซาอุดีอาระเบีย”
ทั้งนี้ ในปีนี้ GAC Motor ยังได้รุกเข้าสู่ตลาดฟิลิปปินส์ โดยได้จัดพิธีเปิดตัวแบรนด์ พร้อมเปิดตัวรถหรูหลายรุ่น เพื่อกรุยทางสู่ตลาดอื่นๆในเอเชียตะวันออกเฉียงใต้ต่อไป
