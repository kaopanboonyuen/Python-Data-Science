นายธานินทร์ สมบูรณ์ อธิบดีกรมทางหลวง (ทล.) เปิดเผยถึงการเตรียมความพร้อมของกรมทางหลวงในการก่อสร้างรถไฟความเร็วสูงความร่วมมือไทย-จีน เส้นทางกรุงเทพฯ-หนองคาย ช่วงที่ 1 กรุงเทพฯ-นครราชสีมา ตอนที่ 1 (ช่วงกรุงเทพ-นครราชสีมา) ที่จะเริ่มก่อนในช่วงสถานีกลางดง-ปางอโศก ระยะทาง 3.5 กม.ว่า กรมทางหลวงได้เตรียมความพร้อมทั้งเครื่องจักรและบุคลากรในการดำเนินโครงการดังกล่าวตามที่ได้รับผิดชอบจากรัฐบาลและกระทรวงคมนาคม
คณะทำงานที่ 2 สำรวจพื้นที่ เพื่อดูเส้นทางการขนส่งวัสดุก่อสร้าง เช่น ดินลูกรัง คอนกรีต หรือวัสดุต่างๆ คณะทำงานที่ 3 เป็นชุดควบคุมการก่อสร้างทั้งหมด และคณะทำงานที่ 4 เป็นคณะทำงานการก่อสร้าง ซึ่งบุคลากรกรมทางหลวงคัดมาจากศูนย์สร้างทางของกรมทางหลวงทั่วประเทศ และเครื่องจักรกลมาดำเนินการ
โดยรูปแบบการก่อสร้าง จะเป็นลักษณะเดียวกับงานก่อสร้างถนนที่กรมทางหลวงดำเนินการ เนื่องจากยังเป็นงานระยะแรก จะเป็นงานถมคันดินสูงประมาณ 4 เมตร กว้าง 12 เมตร หรือเท่ากับถนนขนาด 3 ช่องจราจร ตลอดระยะทาง 3.5 กม. ซึ่งกรมจะเร่งงานก่อสร้าง เพื่อให้แล้วเสร็จภายใน 6 เดือน
อธิบดีกรมทางหลวงกล่าวต่อไปอีกว่าโครงการก่อสร้างดังกล่าวจะเป็นมาตรฐาน และให้เป็นแบบอย่างสำหรับงานอีก 3 เฟสที่เหลือที่สำคัญที่สุดกรมทางหลวงได้วัสดุต่างๆ ในการดำเนินการเกือบทั้งหมดเป็นวัสดุภายในประเทศมีเพียงบางชนิดต้องใช้ของประเทศจีน นอกจากนี้ยังเป็นการเรียนรู้ร่วมกันระหว่างวิศวกรชาวไทยและจีน
ทั้งนี้จะมีพิธีเริ่มการก่อสร้างโครงการความร่วมมือระหว่างรัฐบาลแห่งราชอาณาจักรไทยและรัฐบาลแห่งสาธารณรัฐประชาชนจีน ในการพัฒนาระบบรถไฟความเร็วสูงเพื่อเชื่อมโยงภูมิภาคช่วงกรุงเทพ-หนองคาย (ระยะที่ 1 ช่วงกรุงเทพมหานคร-นครราชสีมา) ในวันที่ 21 ธันวาคม 2560 ณ มอหลักหินรัชกาลที่ 5 ต.กลางดง อ.ปากช่อง จ.นครราชสีมา โดยมี พลเอกประยุทธ์ จันทร์โอชา นายกรัฐมนตรีเป็นประธาน
