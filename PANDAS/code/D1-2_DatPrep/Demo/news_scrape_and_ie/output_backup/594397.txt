การนิคมอุตสาหกรรมฯ เตรียมเสนอบอร์ดของบ 100 ล้านบาท พัฒนาระบบเพิ่มสถานีสูบน้ำในนิคมอุตสาหกรรมบางปู ขณะระยะยาวสร้างรางระบายน้ำลงทะเล
นางสาวกฤตยาพร ทัพภะทัต รองผู้ว่าการการนิคมอุตสาหกรรมแห่งประเทศไทย (กนอ.) กล่าวภายหลังลงพื้นที่สำรวจแนวป้องกันน้ำท่วมในพื้นที่นิคมอุตสาหกรรมบางปู จ.สมุทรปราการ โดยยืนยันว่า ในพื้นที่นิคมฯ บางปู จะไม่เกิดภาวะอุทกภัยในพื้นที่ เนื่องจากพื้นที่ดังกล่าวไม่ได้รับผลกระทบจากปริมาณน้ำในเขื่อนภาคกลางและแม่เจ้าพระยา แต่ยังเป็นพื้นที่ที่มีความเสี่ยงได้รับผลกระทบน้ำท่วมขังในกรณีที่เกิดฝนตกหนักสะสม แต่ในช่วงสัปดาห์นี้ 24-28 ตุลาคม พื้นที่กรุงเทพและปริมณฑลจะมีปริมาณฝนลดลงเหลือเพียงร้อยละ 10
อย่างไรก็ตามหากมีปริมาณน้ำฝนเกิน 100 มิลลิเมตรต่อวัน อาจส่งผลให้เกิดน้ำท่วมขังในพื้นที่เขตประกอบการเสรีที่อยู่ต่ำจากระดับน้ำทะเลประมาณ 30-50 เซนติเมตร ซึ่งรถเล็กจะไม่สามารถขับผ่านได้ ทำให้พนักงานไม่สามารถเข้าทำงานในสถานประกอบการ โดย กนอ. ประสานหน่วยงานเตรียมพื้นที่จอดรถและเตรียมรถขนส่งคอยอำนวยความสะดวกพนักงานเดินทางเข้าสู่พื้นที่เพื่อให้โรงงานในนิคมฯสามารถประกอบกิจการได้ต่อเนื่อง พร้อมกันนี้ กนอ. ประสานกรมชลประทาน ขุดลอกคลองและบ่อรับน้ำทั้งในและรอบนิคมฯ พร้อมติดตามการพร่องน้ำให้มีปริมาณน้ำไม่เกินร้อยละ 20 ของความจุรวมทั้งปรับเปลี่ยนท่อระบายน้ำเพื่อเพิ่มประสิทธิภาพการระบาย
ขณะที่แผนระยะกลางเตรียมเสนอแผนเข้าสู่ที่ประชุมบอร์ด กนอ. เพื่อของบประมาณ 100 ล้านบาท พัฒนาระบบรองรับและพร่องน้ำ รวมทั้งเพิ่มสถานีสูบน้ำในบางจุด โดยคาดว่าจะสามารถเริ่มก่อสร้างได้ในปี 2561 แล้วเสร็จในปี 2562 ส่วนแผนระยะยาวจะก่อสร้างระบบรางระบายน้ำขนาดใหญ่เพื่อระบายออกสู่ทะเล คาดว่าจะสามารถก่อสร้างได้ในปี 2563
นอกจากนี้ นางสาวกฤตยาพร กล่าวยืนยันว่า กนอ.ได้ติตดามมาตรการรับมืออุทกภัยเพื่อไม่ให้เกิดผลกระทบต่อการผลิตของสถานประกอบการในนิคมฯ ซึ่ง กนอ.ร่วมประสานกับผู้ประกอบการอย่างใกล้ชิด
