วันที่ 12 พฤษภาคม 2562 ที่โรงแรมธรรมรินทร์ ธนา จ.ตรัง ทางเจ้าสัวรังนกไทยได้ หันมาทำตลาดภายในประเทศเพิ่มขึ้น โดยมีการเปิดบูธจำหน่ายสินค้าตามโรงแรมและสถานที่ท่องเที่ยวสำคัญๆ เน้นการสร้างพันธมิตรกับบริษัทนำเที่ยวต่างๆ เพื่อให้นักท่องเที่ยวซื้อรังนกไปเป็นของฝากให้เพิ่มมากขึ้น
ด้านนางสาวสุธิดา สุนทรนนท์ ประธานกรรมการบริหาร บริษัทเจ้าสัวรังนกไทย บายวิวธุรกิจ กรุ๊ป จำกัด เปิดเผยว่า ขณะนี้ธุรกิจการจำหน่ายรังนกของประเทศไทย ยังถือว่าสดใส ตลาดยังเปิดกว้างอีกมาก เนื่องจากยังมีผู้ประกอบการน้อยมาก จึงทำให้ตลาดยังมีการขยายตัวมากขึ้นเรื่อยๆ แบบไม่จำกัด โดยมีตลาดหลักคือประเทศจีน ที่ประชาชนนิยมบริโภครังนกกันเป็นจำนวนมาก

แม้จะมีคู่แข่งสำคัญอย่างประเทศมาเลเซีย และอินโดนีเซีย แต่รังนกจากประเทศไทยถือว่ามีคุณภาพมากที่สุดในโลก จึงได้รับความนิยมจากลูกค้ามากกว่าประเทศอื่นๆ ส่งผลให้มูลค่าการตลาดเฉพาะที่ถูกต้องตามกฎหมายหลายหมื่นล้านบาทต่อปี ไม่นับรวมตลาดใต้ดินที่มีมูลค่าการตลาดอย่างมหาศาล
การที่ตนสนใจมาเปิดธุรกิจจำหน่ายรังนก ซึ่งดำเนินการมากว่า 15 ปีแล้ว เนื่องจากเดิมทีที่บ้านของตนคือที่อำเภอย่านตาขาว จังหวัดตรัง มีนกนางแอ่นเข้ามาทำรังแล้วตนก็เก็บไปขายปรากฏว่าได้ราคาดีมาก จากนั้นจึงหันไปศึกษาการเลี้ยงนกนางแอ่นอย่างจริงจังและเริ่มเลี้ยงตั้งแต่นั้นเป็นต้นมา

จนปัจจุบันมีโรงงานแปรรูปรังนกนางแอ่น ที่สามารถนำรังนกมาเป็นวัตถุดิบแปรรูปรังนกได้เดือนละไม่ต่ำกว่า 50 กิโลกรัม โดยมีมูลค่าผลผลิตต่อปีไม่ต่ำกว่า 20 ล้านบาท และตั้งเป้าการขยายตัวของธุรกิจเป็นไตรมาสและในแต่ละปีจะต้องมีตัวเลขการเติบโตไม่ต่ำกว่าปีละ 20-25% โดยสิ้นปีนี้ตั้งเป้าเพิ่มกำลังการผลิตรังนกเพี่อนำมาแปรรูปรังนก ให้ไปอยู่ที่ 70-80 กิโลกรัม
สำหรับการรังนกนั้นจะส่งออกทั้งรูปแบบของรังนกดิบ ที่ผ่านการทำความสะอาดพร้อมนำไปแปรรูป ไม่ว่าจะเป็นการตุ๋นหรือรังนกกึ่งสำเร็จรูป โดยปกติจะเน้นการส่งออกไปจำหน่ายยังต่างประเทศเป็นหลัก โดยเฉพาะประเทศจีน ไต้หวัน และฮ่องกง เนื่องจากตลาดยังเปิดกว้าง ยังมีช่องทางการเปิดตลาดได้อย่างมากมาย
ซึ่งกำลังผลิตที่ทางบริษัทฯ ผลิตอยู่ขณะนี้ถือว่ายังไม่พอต่อความต้องการของตลาด ดังนั้นจึงต้องหาวัตถุดิบเพิ่มขึ้นจากการไปประมูลตามจังหวัดต่างๆ ที่เปิดประมูลรังนกนางแอ่น แต่ก็ต้องแข่งกับพ่อค้าชาวจีน ที่เข้ามาเป็นคู่แข่งขันในการประมูล

อย่างไรก็ตาม ในปีนี้ทางบริษัทฯ ก็ได้ให้ความสำคัญในการหันมาทำตลาดภายในประเทศเพิ่มขึ้น โดยมีการเปิดบูธจำหน่ายสินค้าตามโรงแรมและสถานที่ท่องเที่ยวสำคัญๆที่ชาวจีนนิยมไปเที่ยวทั่วประเทศ และตั้งเป้าหมายไว้ว่าภายใน 2 ปีนี้ จะสามารถเปิดบูธได้ทั่วประเทศตามที่ตั้งเป้าไว้ ซึ่งจะทำให้สัดส่วนการส่งออกและจำหน่ายในประเทศอยู่ที่ 80/20% เป็นอย่างน้อย
โดยจะเน้นการสร้างพันธมิตรกับบริษัทนำเที่ยวต่างๆ เพื่อให้นักท่องเที่ยวซื้อรังนกไปเป็นของฝากให้เพิ่มมากขึ้น สำหรับการส่งออกรังนกไปยังประเทศจีนนั้นถือว่าได้ราคาดีมาก จากราคาที่ประเทศไทยกิโลกรัมละ 8 หมื่นถึงหนึ่งแสนบาทต้นๆ แต่หากส่งไปจำหน่ายที่ประเทศจีนจะสามารถทำราคาได้ กิโลกรัมละ 3-4 แสนบาทเลยทีเดียว

ส่วนในการทำตลาดนั้นทางบริษัทฯ จะมีเซลล์ออกแนะนำและจำหน่ายสินค้าในแต่ละจังหวัด เปิดตลาดเข้าสู่กลุ่มลูกค้าทุกกลุ่ม โดยเฉพาะกลุ่มคนรักสุขภาพ ส่วนรังนกที่นำมาแปรรูปนั้นส่วนใหญ่จะเป็นรังนกบ้าน ซึ่งบริษัทของเราถือว่าเป็นบริษัทอันดับต้นๆ ของประเทศที่ส่งสินค้าออกจำหน่ายต่างประเทศ
และไม่มีปัญหาในเรื่องข้อกฎหมายเนื่องจากส่งผ่านพ่อค้าคนกลางแทนการส่งจำหน่ายเอง และหันมาเปิดตลาดกลุ่มทัวร์มากขึ้น ทั้งนี้ประเทศจีนเขากำหนดให้ประชาชนสามารถนำรังนกเข้าประเทศได้ไม่เกิน 200 กรัมต่อคน
ทางบริษัทของเราจะเน้นการพัฒนาสินค้าอย่างต่อเนื่อง โดยเฉพาะด้านคุณภาพมีความสะอาด คงสภาพให้เหมือนธรรมชาติที่สุด ทำให้สินค้าของเราเป็นที่ยอมรับของลูกค้าทั่วไป การรับประทานรังนกนั้นไม่ได้รับประทานตามความเชื่อ แต่รังนกเป็นสิ่งมหัศจรรย์ของโลกที่มีคุณประโยชน์อย่างมหาศาล
โดยเฉพาะมีสารสกัดจากน้ำนม และกรดซีริค ที่ผลิตจากนมมารดาสู่บุตร ซึ่งน้ำลายของนกนางแอ่นก็มีสิ่งเหล่านี้อย่างบริบูรณ์ ดังนั้นจึงทำให้กลุ่มคนที่รักสุขภาพ ที่กำลังขยายวงกว้างอยู่ในขณะนี้ต้องการกันเป็นจำนวนมาก
