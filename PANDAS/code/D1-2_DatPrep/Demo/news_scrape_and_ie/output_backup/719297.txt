สำนักงานสลากกินแบ่งรัฐบาล เปิดเผยว่า เร็วๆ นี้ แอปพลิเคชัน GLO Lottery ซึ่งปัจจุบันเปิดให้ใช้งานไปแล้ว จะมีการเพิ่มการใช้งานให้สามารถสแกนคิวอาร์โค้ดบนใบสลากกินแบ่งรัฐบาล เพื่อยืนยันตัวตนว่าเป็นเจ้าของสลากฯ  รวมถึงสแกนคิวอาร์โค้ดในบัตรประจำตัวผู้จำหน่ายสลากฯ ที่สำนักงานสลากฯ เพิ่งแจกให้กับผู้ค้าไปกว่า 1 แสนใบ เพื่อระบุว่า สลากฯ หมายเลขนี้ ซื้อจากผู้ขายคนไหน วันเวลาสถานที่ใด ทำให้มีหลักฐานแน่ชัด หากเกิดปัญหาการแอบอ้างหรือลอตเตอรี่หาย ก็สามารถเรียกข้อมูลนี้มาตรวจสอบได้
นอกจากนี้ จะมีคำถามให้เลือกว่า ได้ซื้อสลากฯ ในราคาตามที่กฎหมายกำหนด ไม่เกินใบละ 80 บาทหรือไม่ เป็นการชี้เป้าแหล่งที่ขายสลากฯ เกินราคา และยังจะช่วยให้ผู้ขายสลากฯ ได้ประโยชน์ด้วย โดยสำนักงานสลากฯ จะนำข้อมูลไปรวบรวมและประเมินผล หากเห็นว่าผู้ขายรายใดมีข้อมูลการขายจริงและขายได้มากก็อาจพิจารณาเพิ่มโควตาให้ในอนาคต แต่ขณะเดียวกันหากผู้ขายรายใดไม่เคยมีข้อมูลส่งกลับมาจากผู้ซื้อเลย ก็จะตรวจสอบว่าเป็นคนขายตัวปลอมที่ซื้อแล้วขายต่อให้ยี่ปัวะหรือไม่ และนำไปสู่การตัดสิทธิการซื้อจองต่อไป
นายทวีปวุฒิ บาทุกาจิตต์ ผู้ช่วยผู้อำนวยการสำนักงานสลากฯ กล่าวว่า รูปแบบการใช้งานดังกล่าวในแอปฯ GLO Lottery นี้ จะช่วยแก้ปัญหาการทำสลากฯ หาย หรือการแอบอ้างเป็นเจ้าของสลากฯ เมื่อถูกรางวัล เหมือนกรณีหวย 30 ล้านของ ‘ครูปรีชา’
“การทำแอปฯ สแกนคิวอาร์โค้ดถือเป็นส่วนหนึ่งในการใช้เทคโนโลยีสลากฯ 4.0 เข้ามาแก้ปัญหาการขายเกินราคารวมถึงช่วยคัดกรองแยกผู้ค้าสลากฯ ตัวจริงกับผู้ค้าตัวปลอมที่ได้รับสลากฯ และนำไปขายต่อให้ยี่ปัวะได้”
ทั้งนี้ เบื้องต้นจะใช้ในระบบแอนดรอยด์ได้ก่อน ต้นเดือน เม.ย.นี้ หลังจากนั้นจะเปิดใช้ในระบบไอโอเอส ช่วงเดือน มิ.ย.62
รู้หรือไม่?
ผลการดำเนินงานของสำนักงานสลากกินแบ่งรัฐบาล ผ่านตัวเลขเงินนำส่งรายได้แผ่นดิน
