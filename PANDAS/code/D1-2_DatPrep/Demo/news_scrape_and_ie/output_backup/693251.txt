หลังจากที่คณะรัฐมนตรีมีมติเห็นชอบมาตรการนี้เมื่อวันที่ 4 ธันวาคมที่ผ่านมา โดยในปีนี้กระทรวงการคลังกำหนดสินค้าที่ครอบคลุม 3 ประเภท ประกอบด้วย ยางรถยนต์ และจักรยาน ที่มีคูปองยืนยันว่าสินค้าได้รับการรับรองจากการยางแห่งประเทศไทย  หนังสือทั่วไป E-Book นิยาย และแบบเรียน และประเภทสุดท้าย สินค้าโอท็อปที่มีใบรับรองจากกรมพัฒนาชุมชน ซึ่งจะได้รับการลดหย่อนภาษีไม่เกิน 15,000 บาท ซึ่งทุกรายการต้องมีใบกำกับภาษีเต็มรูปแบบ มีกรอบเวลาการดำเนินมาตรการตั้งแต่ 15 ธันวาคม 2561 จนถึง 16 มกราคม 2562 รวมระยะเวลา 1 เดือน

โดยกลุ่มเป้าหมายหลักที่รัฐบาลคาดว่าจะได้รับประโยชน์จากมาตรการช็อปช่วยชาติ คือกลุ่มคนชั้นกลางที่เสียภาษีให้แก่รัฐบาลมากกว่า 10 ล้านคน ที่หวังให้เป็นส่วนช่วยในการกระตุ้นเศรษฐกิจในช่วงส่งท้ายปี
ทีมข่าวได้ลงพื้นที่สอบถามความคิดเห็นจากประชาชนถึงมุมมองที่มีต่อมาตรการช็อปช่วยชาติในครั้งนี้ว่าตอบโจทย์ความต้องการของประชาชนหรือสามารถกระตุ้นเศรษฐกิจได้อย่างไร ซึ่งมีมุมมองที่แตกต่างกันเป็น 2 ส่วน โดยส่วนหนึ่งมองว่ามาตรการนี้นอกจะช่วยในด้านลดหย่อนภาษีได้แล้ว ยังเป็นส่วนช่วยเกษตรกร และวิสาหกิจชุมชนให้มีรายได้เพิ่มขึ้น

ขณะที่บางส่วนมองมุมต่าง ไม่เห็นด้วยกับมาตรการช้อปช่วยชาติปีนี้ เพราะมองว่าจำกัดสิทธิ์ในการเลือกซื้อสินค้าและมีกรอบเวลาระยะสั้น
