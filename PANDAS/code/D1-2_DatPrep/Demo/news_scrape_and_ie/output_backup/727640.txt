นายวิชัย โภชนกิจ อธิบดีกรมการค้าภายใน เปิดเผยว่า ในช่วงเดือนมีนาคม – เมษายนที่ผ่านมา เป็นช่วงที่ผลไม้เช่น ทุเรียน มังคุด เงาะ มะม่วง ออกสู่ตลาดเป็นจำนวนมาก ดังนั้น เพื่อรักษาความ เป็นธรรมต่อเกษตรกรในการขายผลไม้ให้กับพ่อค้าคนกลางและคุ้มครองผู้บริโภคที่ซื้อผลไม้สำหรับบริโภคเอง
จึงมอบหมายให้ศูนย์ชั่งตวงวัด/สำนักงานสาขาชั่งตวงวัดทั่วประเทศ 32 แห่ง ออกตรวจสอบเครื่องชั่งที่ใช้รับซื้อผลไม้ตามล้งและพ่อค้าคนกลาง เครื่องชั่งขายผลไม้ตามแผงและรถเร่ขายผลไม้ทั่วประเทศ โดยผลการตรวจสอบตั้งแต่กลางเดือนมีนาคมถึงปัจจุบันตรวจสอบเครื่องชั่ง ณ จุดรับซื้อขายผลไม้จำนวน 2,929 ราย เครื่องชั่งที่ตรวจสอบ จำนวน 3,378 เครื่อง เครื่องชั่งถูกต้อง จำนวน 3,340 เครื่อง เครื่องชั่ง ที่ไม่ถูกต้องที่มีสภาพไม่เที่ยงตรงและเสื่อมสภาพจึงได้ทำการยึด จำนวน 38 เครื่อง

รวมทั้ง ได้ตรวจพบพ่อค้ารถเร่ขายทุเรียนใช้เครื่องชั่งสปริงที่ดัดแปลงแก้ไขภายในเครื่องชั่งสปริง เพื่อเอาเปรียบผู้บริโภค ให้มีน้ำหนักมากกว่าปกติถึง 1.5 กิโลกรัม ต่อน้ำหนักทุเรียน 1 ลูก นายตรวจชั่งตวงวัดศูนย์ชั่งตวงวัดเชียงใหม่จึงทำการจับกุมตัวผู้กระทำความผิดส่งพนักสอบสวนสถานีตำรวจภูธรอำเภอหางดง จังหวัดเชียงใหม่ เพื่อส่งฟ้องดำเนินคดีต่อไป
โดยการกระความผิดดังกล่าวมีอัตราโทษจำคุกไม่เกิน 7 ปี และไม่เกิน 280,000 บาท และอีก 1 ราย ได้รับคำร้องเรียนว่าแผงขายทุเรียนบริเวณมหาวิทยาลัยเชียงใหม่ มีพฤติกรรมโกงน้ำหนัก นายตรวจชั่งตวงวัดจึงไปตรวจสอบข้อเท็จจริงพบว่ามีพฤติกรรมหลอกลวงค่าน้ำหนักของทุเรียนเกินน้ำหนักอันแท้จริงประมาณ 2-3 ขีดต่อลูก
อัตราโทษจำคุกไม่เกิน 3 ปี หรือปรับไม่เกิน 60,000 บาท หรือทั้งจำทั้งปรับ จึงทำการจับกุมตัวผู้กระทำความผิดส่งพนักสอบสวนสถานีตำรวจภูธรอำเภอภูพิงค์ราชนิเวศน์ จังหวัดเชียงใหม่ต่อไป
อธิบดีกรมการค้าภายใน กล่าวเพิ่มเติมว่า นอกจากนี้ในช่วงวันที่ 2 – 4 พฤษภาคม 2562 นี้ กรมการค้าภายในได้จัดคาราวานสายตรวจเพื่อตรวจสอบเครื่องชั่งรับซื้อ-ขายผลไม้ ในเขตพื้นที่ภาคตะวันออก จังหวัดจันทบุรี จังหวัดฉะเชิงเทรา จังหวัดชลบุรี จังหวัดตราด จังหวัดปราจีนบุรี จังหวัดระยอง และขอเตือนพ่อค้าให้ใช้เครื่องชั่งที่ผ่านการตรวจให้คำรับรองจากกรมการค้าภายใน กระทรวงพาณิชย์
โดยเครื่องชั่งที่ผ่านการตรวจให้คำรับรองจากพนักงานเจ้าหน้าที่จะมีการประทับเครื่องหมายคำรับรองตราครุฑและติดสติกเกอร์ที่ตัวเครื่องชั่ง ทั้งนี้ สำหรับผู้ขายผลไม้ให้กับผู้รับซื้อคนกลางหรือประชาชนผู้บริโภค หากสงสัยว่า ผู้รับซื้อ-ขายผลไม้ใช้เครื่องชั่งที่ไม่ถูกต้องหรือมีพฤติกรรมในการใช้เครื่องชั่งที่ไม่ปกติ สามารถแจ้งได้ที่สายด่วนกรมการค้าภายใน 1569 หรือศูนย์ชั่งตวงวัด/สำนักงานสาขาชั่งตวงวัดทั่วประเทศ
