ประกันสังคม  แจง กรณีเครือข่ายโรงพยาบาลเอกชน เรียกร้องขอปรับขึ้นค่ารักษาพยาบาล อย่างน้อย 20% จะได้ข้อสรุปภายในสิ้นเดือนพฤษภาคมนี้
เลขาธิการสำนักงานประกันสังคม หรือ สปส. ชี้แจงกรณีเครือข่ายโรงพยาบาลเอกชน คู่สัญญากับสำนักงานประกันสังคม ยื่นเรียกร้องปรับขึ้นค่ารักษาพยาบาลผู้ประกันตนรายหัว จากปัจจุบันที่ได้รับงบประมาณ 1,460 บาทต่อหัว ต่อปี ให้ได้อย่างน้อย 20% หรือประมาณ 1,700 บาท ว่า ที่ผ่านมา ได้มีการพิจารณาปรับปรุงงบประมาณด้านประกันสังคมมาโดยตลอด

ทั้งอัตราเหมาจ่ายรายหัว และค่ารักษาพยาบาลโรคเรื้อรัง หรือโรคร้ายแรง แต่ยังไม่ได้ข้อสรุปที่ชัดเจน ส่วนในวันที่ 17 พฤษภาคมนี้ จะมีการประชุมคณะกรรมการประกันสังคม โดยจะมีการพิจารณาข้อเสนอทั้งโรงพยาบาลรัฐ และเอกชน ซึ่งคาดว่าจะได้ข้อสรุปประมาณสิ้นเดือนพฤษภาคม หรือต้นเดือนมิถุนายนนี้ พร้อมยืนยันว่า ทุกฝ่ายจะได้รับความเป็นธรรม

ขณะที่ ประธานเครือข่ายประกันสังคมคนทำงาน เห็นว่า การปรับขึ้นเงินเหมาจ่ายรายหัว ต้องคำนวณจำนวนผู้ประกันตนของแต่ละโรงพยาบาลด้วย ซึ่งปัจจุบันเฉลี่ยแต่ละโรงพยาบาลมีผู้ประกันตนอยู่ประมาณ 1 หมื่น 5 พันคน ดังนั้น การพิจารณาต้องศึกษาความสมเหตุสมผล และการบริการด้วยว่าจะคุ้มค่า หรือเหมาะสมหรือไม่ ทั้งนี้ เลขาธิการ สปส. ระบุว่า ข้อเรียกร้องดังกล่าว จะไม่ทำให้เกิดปัญหาในอนาคต โดยเฉพาะการลาออกจากการเป็นโรงพยาบาลคู่สัญญา ดังนั้น จึงขอให้ผู้ประกันตนมั่นใจที่จะได้รับบริการตามมาตรฐานของ สปส.
