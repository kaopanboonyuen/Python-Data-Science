ดีแทคให้โทรฟรี 50 นาที ทุกเครือข่าย ช่วยเหลือลูกค้าในพื้นที่น้ำท่วมฉุกเฉิน จ. สกลนคร
ดีแทคช่วยเหลือลูกค้าที่ประสบภัยน้ำท่วมในจังหวัดสกลนคร โดยลูกค้าดีแทคเติมเงินรับสิทธิ์โทรฟรี 50 นาทีทุกเครือข่ายนาน 3 วัน ลูกค้าสามารถกด *222*8# เพื่อรับสิทธิ์ได้ตั้งแต่ 30 ก.ค.-1 ส.ค.นี้ สำหรับลูกค้าดีแทครายเดือนใน จ.สกลนครจะได้รับการเลื่อนชำระค่าบริการเดือนล่าสุดเป็นเวลา 7 วัน จนถึง 4 ส.ค.นี้ และรับสิทธิ์โทรฟรี50 นาทีทุกเครือข่ายนาน 3 วัน กด *212*8# เพื่อรับสิทธิ์ได้ตั้งแต่ 30 ก.ค.-1 ส.ค.นี้
พร้อมกันนี้ ดีแทคได้ส่งหน่วยเคลื่อนที่เร็วเข้าตรวจสอบเสาสัญญาณของดีแทค เพื่อดูแลให้บริการได้อย่างต่อเนื่อง รวมถึงจังหวัดอื่นที่อาจได้รับผลกระทบจากฝนตกหนักและน้ำท่วมฉับพลัน ทั้ง จังหวัดร้อยเอ็ด เลย และอุดรธานี เป็นต้น พร้อมเตรียมเครื่องปั่นไฟฟ้าแบบพกพา (Mobile Generator) เข้าในพื้นที่อย่างเร่งด่วน
นอกจากนั้น ดีแทคได้เตรียมน้ำมันสำรองไว้ตามแผนงานในพื้นที่ฉุกเฉิน สำหรับในกรณีถ้ามีการตัดกระแสไฟฟ้าจากการไฟฟ้าส่วนภูมิภาค โดยสถานีฐานของดีแทคจะสามารถดำเนินการได้อย่างต่อเนื่องหลังจากที่มีการตัดกระแสไฟฟ้า
ดีแทคยังได้จัดเตรียมทีมงานดูแลสัญญาณจังหวัดที่มีฝนตกหนักและน้ำท่วมฉุกเฉินตลอด 24 ชั่วโมง พร้อมทั้งรายงานประสานงานกับทุกหน่วยงานของดีแทคเพื่อควบคุมคุณภาพของการให้บริการ เพื่อให้ลูกค้าในพื้นที่ประสบภัยใช้บริการการสื่อสารจากดีแทคได้อย่างปกติ
