วันที่ 19 เม.ย.61 นายล้วน ผมดำดก อายุ 57 ปี เลขที่98/1 ม.13 ชาวบ้านตำบลท่าวังทอง อำเภอเมือง จังหวัดพะเยา ออกตะเวนสอดส่องหาผึ้งป่าตามป่าริมทางต่างๆ ที่ผึ้งชอบทำรัง แล้วตัดมาขายช่วงฤดูแล้ง เพื่อสร้างรายได้เสริมเข้าครอบครัวช่วงหน้าแล้ง เพราะผึ้งป่าในช่วงนี้น้ำผึ้งจะมีรสหวานหอม ให้น้ำหวานมาก รังใหญ่กว่าทุกฤดูกาล

วิธีการเอาผึ้งป่า เมื่อเห็นรังผึ้งตามป่าต้องเตรียมเสื้อผ้าให้มิดชิดเพื่อไม่ให้ผึ้งมาต่อยตามร่างกาย และจะใช้วิธีรมควันไฟไว้ข้างล่างของรังผึ้งเพื่อให้ควันไฟไปตอมรังผึ้ง จากนั้นผึ้งจะพากันบินหนีแล้วใช้มีดหรือกรรไกรตัดกิ่งที่เตรียมมาคอยๆ ตัดกิ่งไม้ ก็สามารถนำกรรไกรตัดกิ่งตัดออกมาได้เลยทันที แต่ต้องใช้ความสามารถเฉพาะตัวในการออกหาผึ้งป่า

โดยในแต่ล่ะวัน จะหาได้อย่างน้อย 1-2 รัง และนำมาขายโดยมีแม่ค้ามารับซื้อถึงบ้าน แล้วนำไปขายวางขายต่อที่ตลาดต่างๆ โดยตัดรังผึ้งใหญ่ประมาณเท่าฝ่ามือ ราคาเริ่มตั้ง 50-100 ตามขนาดของรังผึ้ง ผึ้งบางรังมีราคาซื้อขายรับซื้อเหมาสูงถึงรังล่ะ 300 บาทก็มี  นอกจากนี้น้ำผึ้งก็ยังสามารถขายได้ราคาดีอีกด้วย ขวดละ 300-500 บาท ถือเป็นอีกหนึ่งอาชีพที่สร้างรายได้ให้กับครอบครัวเป็นอย่างดีในช่วงนี้
