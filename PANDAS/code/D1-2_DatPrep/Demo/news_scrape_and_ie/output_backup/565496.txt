ผู้มองหาอาชีพสร้างรายได้ ไม่ควรพลาด! หลังแม่ค้ารวยทำกำไรเดือนร่วมหมื่นจากพริกแกง ด้านเจ้าตัวไม่หวงวิชา พร้อมแนะนำหากคนสนใจอยากทำเป็นอาชีพ
วันนี้ (22 พ.ค. 60) มีรายงานว่า ที่ จ.ชัยนาท มีแม่ค้ารายหนึ่งสร้างรายได้เดือนละหมื่นกว่าบาทด้วยการทำพริกแกงขาย ทราบชื่อคือ นางปราณี เลิศฤทธิ์ อายุ 57 ปี เจ้าของ “ร้านพริกแกงเจ๊อึ่ง” ที่ตั้งอยู่ในตลาดร้อยปีคุ้งสำเภา อ.มโนรมย์ จ.ชัยนาท
โดย นางปราณี เผยว่า ทุกเช้าจะมีลูกค้า ที่เป็นแม่บ้านและร้านอาหารต่างๆ แวะเวียนมาใช้บริการ สั่งซื้อพริกแกงอย่างไม่ขาดสาย ซึ่งพริกแกงที่นี่จะมีหลากหลายเมนูที่สามารถนำไปปรุงอาหารไทยให้เลือกซื้อ เช่น พริกแกงเผ็ด พริกแกงป่า พริกแกงเขียวหวาน และพริกแกงพะแนง

ทั้งนี้ ลูกค้าส่วนใหญ่ที่มาใช้บริการต่างพูดเป็นเสียงเดียวกันว่า พริกแกงที่ร้าน “เผ็ดแซ่บครบรส” นำไปปรุงอาหารก็อร่อย จนกลายเป็นขาประจำที่อุดหนุนกันมาอย่างต่อเนื่อง พร้อมกันนี้ นางปราณี ยังได้กล่าวต่ออีกว่า เคล็ดลับของความอร่อยคือ “การควบคุมคุณภาพและรักษามาตรฐานส่วนผสม” ตามสูตรที่คุณแม่ถ่ายทอดให้ ซึ่งให้ความสำคัญตั้งแต่การเลือกวัตถุดิบชั้นดีอย่างเช่น พริก กระเทียม หอมแดง และส่วนประกอบอื่นๆ เพื่อให้ได้พริกแกงที่มีกลิ่นหอมเป็นธรรมชาติ อร่อยมีรสชาติคงที่
และที่สำคัญคือไม่ใส่สารกันบูด ทำให้ลูกค้ามั่นใจได้ว่า จะได้รับประทานพริกแกงที่สดใหม่ไม่เป็นอันตรายต่อสุขภาพ ทั้งนี้หากผู้สนใจอยากหารายได้พิเศษ ก็สามารถมาที่ร้านเพื่อขอคำปรึกษาได้ โดยตน “ยินดีให้คำแนะนำ”

สำหรับ ร้านพริกแกงเจ๊อึ่ง ตลาดร้อยปีคุ้งสำเภา อ.มโนรมย์ จ.ชัยนาท เปิดขายทุกวัน ตั้งแต่เวลา 05:00-09:00 น . โดยพริกแกงแต่ละชนิดทางร้านจะขายแบบชั่งน้ำหนัก คิดราคากิโลกรัมละ 110 บาท หรือจะซื้อปลีกก็จะมีแบ่งขายเป็นถุง ถุงละ 20-50 บาทตามความต้องการของลูกค้า และแต่ละเดือนเมื่อหักลบต้นทุนแล้วเหลือเป็นรายได้สุทธิหลักหมื่นบาท

