ผู้ประกอบการ 66 ราย เข้าร่วมประมูลข้าวลอตแรกปี 60 ของรัฐบาล จากผู้ผ่านคุณสมบัติ 73 ราย
วันที่ 16 ก.พ. 2560 กรมการค้าต่างประเทศ กระทรวงพาณิชย์ ได้เปิดการประมูลข้าวเป็นการทั่วไป ครั้งแรกของปี 2560 ปริมาณกว่า 2.8 ล้านตัน และจากผู้ผ่านคุณสมบัติการเข้าร่วมการประมูลได้ จำนวน 73 ราย ตั้งเเต่เวลา 09.00 – 12.00 น.

โดยมีผู้มายื่นซอง ประมูลทั้งสิ้น 66 ราย ส่งผลทำให้บรรยากาศการเข้าร่วมประมูล ค่อนข้างคึกคัก โดยในขณะนี้อยู่ระหว่างการ เปิดซองประมูล และคาดว่าจะรู้ผลการประมูลเบื้องต้นในช่วงเย็นวันนี้
อย่างไรก็ตาม ข้าวที่นำมาเปิดประมูลในครั้งนี้ เป็นข้าวเพื่อการบริโภค ซึ่งประกอบด้วยข้าว 17 ชนิด อาทิ ข้าวหอมมะลิ 100% ชั้น 2 ข้าวหอมจังหวัด ข้าวขาว 5% และข้าวปทุมธานี ซึ่งถือเป็นข้าวเพื่อการบริโภค ลอตสุดท้ายที่อยู่ในคลังของรัฐบาล โดยข้าวในส่วนที่เหลือจากนี้อีกกว่า 5 ล้านตัน กรมการค้าต่างประเทศจะเร่งระบายให้เสร็จสิ้นภายในปีนี้
