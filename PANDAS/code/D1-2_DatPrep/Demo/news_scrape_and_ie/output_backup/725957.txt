ศูนย์วิจัยกสิกรไทย รายงานว่า เงินบาทอ่อนค่าทะลุระดับ 32.00 บาทต่อดอลลาร์ฯ โดยเงินบาทกลับมาเคลื่อนไหวในกรอบประมาณ 32.02-32.09 บาทต่อดอลลาร์ฯ (25 เม.ย. 2562) ซึ่งเป็นระดับที่อ่อนค่าที่สุดนับตั้งแต่ช่วงต้นปี 2562 และยังเป็นการอ่อนค่าลงแล้วประมาณ 1.5% ในช่วง 1 เดือนที่ผ่านมา
ทั้งนี้ การอ่อนค่าของเงินบาทดังกล่าว สอดคล้องกับภาพการลงทุนที่ค่อนข้างระมัดระวังของนักลงทุนต่างชาติในตลาดการเงินไทย โดยหนึ่งในปัจจัยสำคัญของตลาดการเงินไทยที่ถูกจับตาอย่างใกล้ชิดหลังการเลือกตั้ง ก็คือ สถานการณ์ทางการเมืองและความชัดเจนของการจัดตั้งรัฐบาลใหม่ อย่างไรก็ดี หากเทียบกับการเคลื่อนไหวของสกุลเงินอื่นๆ ในภูมิภาคแล้ว นับว่า เงินบาทยังอ่อนค่าในลักษณะเกาะกลุ่มไปกับทิศทางของสกุลเงินของประเทศเพื่อนบ้าน

สำหรับในระยะข้างหน้า ศูนย์วิจัยกสิกรไทย ประเมินว่า ปัจจัยที่อาจมีผลกระทบต่อทิศทางการเคลื่อนไหวของค่าเงินบาท ซึ่งอาจต้องติดตามเพิ่มเติมในระยะข้างหน้า (นอกเหนือไปจากปัจจัยการเมืองในประเทศ) ก็คือ บรรยากาศของตลาดสกุลเงินในภูมิภาค
เพราะเป็นที่น่าสังเกตว่า แนวโน้มของสกุลเงินเอเชียบางสกุล อาทิ เงินวอนของเกาหลีใต้ เงินริงกิตของมาเลเซีย และเงินรูปีของอินเดียที่อ่อนค่าลงค่อนข้างมากในระยะนี้ ล้วนถูกกดดันจากความกังวลต่อแนวโน้มการชะลอตัวของภาคการส่งออก ปัจจัยเฉพาะทางการเมืองภายใน และความเสี่ยงต่อแนวโน้มเศรษฐกิจที่อาจเกิดขึ้นหากราคาน้ำมันในตลาดโลกยังคงทรงตัวอยู่ในกรอบสูงต่อเนื่อง ซึ่งล้วนเป็นปัจจัยที่อาจจะดำเนินต่อเนื่องไปอีกระยะหนึ่งในช่วงข้างหน้า
ทำให้ผู้ประกอบการควรที่จะศึกษาและเลือกใช้เครื่องมือป้องกันความเสี่ยงทางการค้าระหว่างประเทศด้านอัตราแลกเปลี่ยนที่เหมาะสม เพื่อช่วยให้สามารถลดทอนผลกระทบและปิดความเสี่ยงด้านอัตราแลกเปลี่ยนที่อาจเกิดขึ้นจากโอกาสที่เงินบาทจะผันผวนตามกระแสของสกุลเงินในภูมิภาคได้
