กรมการค้าภายใน เผย ปี 60 ประชาชนโทรร้องเรียน 1569 อาหารปรุงสำเร็จราคาแพงมากสุด ย้ำยังตรวจเข้มต่อเนื่อง
นายบุณยฤทธิ์ กัลยาณมิตร อธิบดีกรมการค้าภายใน กระทรวงพาณิชย์ เปิดเผยว่า ในปี 2560 ตลอดทั้งปี มีประชาชนร้องเรียนผ่านสายด่วน 1569 ของกรมการค้าภายในมาอย่างต่อเนื่อง โดยเป็นการร้องเรียนในเรื่องของการจำหน่ายอาหารปรุงสำเร็จในราคาที่สูงเกินควรมากที่สุด กว่าร้อยละ 50 ที่เหลือเป็นการร้องเรียนในเรื่องของการไม่ปิดป้ายแสดงราคาสินค้าในบางพื้นที่ ซึ่งทางกรมการค้าภายในได้มีการกำชับให้ต้องมีการปิดป้ายตามที่กฎหมายกำหนดหาไม่กระทำตามจะมีโทษในเรื่องของการปรับไม่เกินครั้งละ 10,000 บาท
และสำหรับในช่วงการเดินทางของประชาชนยังคงมีการส่งเจ้าหน้าที่ออกตรวจสอบในเรื่องของการจำหน่ายสินค้าอย่างต่อเนื่อง เพื่อดูแลประชาชนในช่วงเดินทาง และสำหรับในปี 2561 กรมการค้าภายใน จะยังคงเข้มงวดในเรื่องการดูแลราคาสินค้า ให้เป็นไปตามต้นทุน เพื่อสร้างความเป็นธรรมให้กับทุกฝ่ายในการจำหน่ายสินค้า
