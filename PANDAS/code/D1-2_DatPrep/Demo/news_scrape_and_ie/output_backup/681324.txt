รายงานข่าวแจ้งว่า วันนี้ (24 ต.ค. 2561) พล.ท.สรรเสริญ แก้วกำเนิด โฆษกประจำสำนักนายกรัฐมนตรี ได้ออกมาเปิดเผยถึงผลการประชุมคณะรัฐมนตรี (ครม.) ว่า ที่ประชุมมีมติเห็นชอบการดำเนินโครงการบ้านเคหะกตัญญู คลองหลวง 1 ของการเคหะแห่งชาติ (กคช.)
ที่เสนอให้มีการสร้างขึ้นเพื่อดูแลผู้สูงอายุ ที่มีรายได้ในระดับปานกลางไม่เกิน 59,701 บาท/เดือน ต่อครัวเรือน และอยู่อาศัยอยู่ในกรุงเทพฯ และปริมณฑล ซึ่งจะเป็นการตอบโจทย์สำหรับครัวเรือนที่มีผู้สูงอายุ หรือผู้ที่กำลังเตรียมตัวจะเป็นผู้สูงอายุ
ทั้งนี้กคช. ได้จัดเตรียมพื้นที่ก่อสร้างโครงการบ้านเคหะกตัญญู คลองหลวง 1 ไว้ที่ จ.ปุทมธานี บนเนื้อที่ประมาณ 40 ไร่ จำนวนการก่อสร้าง 192 ยูนิต ใช้งบประมาณ 417 ล้านบาท ด้วยรูปแบบของโครงการ ประกอบด้วย 3 แบบ คือ
1.บ้านแฝด 1 ชั้น ขนาด 38 ตารางวา รวม 76 ยูนิต
2.บ้านแฝด 2 ชั้น ขนาด 39 ตารางวา รวม 68 ยูนิต
3.บ้านแฝด 2 ชั้น ขนาด 42 ตารางวา รวม 48 ยูนิต
โดยราคาขายจะอยู่ระหว่าง 2 ล้านบาทเศษ ถึง 3 ล้านบาทเศษ ส่วนเงินที่จำนมาใช้ในการก่อสร้างนั้นจะเป็นการกู้เงินจากในประเทศราว 335 ล้านบาท และอีกส่วนมาจากรายได้ของ กคช. ราว 81 ล้านบาท
