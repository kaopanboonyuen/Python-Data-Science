นางสาวณญาณี เผือกขำ กรรมการผู้จัดการ บริษัท อยุธยา แคปปิตอล เซอร์วิสเซส จำกัด หรือกรุงศรี คอมซูมเมอร์  กล่าวถึงที่มาของโครงการ ‘แต้มต่อชีวิต’ ว่า จากประสบการณ์ในฐานะผู้นำในธุรกิจบัตรเครดิตและสินเชื่อส่วนบุคคล พบว่าคนจำนวนไม่น้อย ต้องเผชิญกับปัญหาหนี้สินจากภาระที่ไม่คาดฝัน เช่น อุบัติเหตุ หรือโรคภัย
เพื่อเป็นแต้มต่อทางการเงินให้ลูกค้ากลุ่มนี้สามารถดำเนินชีวิตต่อไปได้ แม้ต้องเผชิญกับภาระทางการเงินจากค่ารักษา กรุงศรี คอนซูมเมอร์ จึงมอบสิทธิแบ่งจ่ายค่ารักษาพยาบาลทุกรายการ 0% 3 เดือน โดยไม่มีค่าธรรมเนียมหรือดอกเบี้ยใดๆ ทั้งสิ้น เมื่อใช้จ่ายผ่านบัตรในเครือกรุงศรี คอนซูมเมอร์ ตั้งแต่ 3,000 บาทขึ้นไป ที่โรงพยาบาลศิริราชตั้งแต่ 1 มีนาคมถึง31 ธันวาคม 2562 เพื่อช่วยแบ่งเบาภาระทางการเงินของผู้ป่วยและครอบครัว รวมทั้งช่วยให้โรงพยาบาลไม่ต้องแบกรับความเสี่ยงในภาระหนี้สิน
นอกจากนี้ ในช่วงกลางปีนี้ บริษัทฯ ยังมีแผนจะขยายขอบเขตความร่วมมือในลักษณะเดียวกันกับโรงพยาบาลรัฐอื่น ๆ อีก 10 โรงพยาบาล ในภูมิภาคต่าง ๆ ทั่วไทย โดยเป็นความร่วมมือระหว่าง กรุงศรี คอนซูมเมอร์ และบริษัท จอห์นสัน แอนด์ จอห์นสัน (ไทย) จำกัด เพื่อให้สามารถช่วยยกระดับคุณภาพชีวิตของคนในสังคมได้อย่างกว้างขวางยิ่งขึ้น
และเพื่อเพิ่มโอกาสในการเข้าถึงการรักษาพยาบาลอย่างเท่าเทียม กรุงศรี คอนซูมเมอร์ ยังจะเปิดช่องทางใน การร่วมสมทบทุนให้กับกองทุนเพื่อการรักษาผู้ป่วยด้อยโอกาส ถวายเป็นพระราชกุศลแด่พระบาทสมเด็จพระเจ้าอยู่หัว รัชกาลที่ 9 อีกสองช่องทาง คือ 1.การแลกคะแนนสะสมของบัตรเครดิตกรุงศรี และบัตรกรุงศรีเฟิร์สช้อยส์ ผ่าน USSD 1,000 คะแนนเท่ากับการบริจาค 100 บาท หรือ 2. การแสดงความจำนงบริจาคเป็นเงิน ผ่านบัตรเครดิตในเครือกรุงศรี คอนซูมเมอร์ เพียงพิมพ์ D100 หรือ D500 หรือ D1000 เพื่อร่วมบริจาค 100 บาท, 500 บาท หรือ 1,000 บาท ตามลำดับ ตามด้วยหมายเลขบัตร 16 หลัก ส่ง SMS มาที่ 061-404-5555 ตั้งแต่ 1 เมษายนถึง 30 มิถุนายน 2562
สำหรับบัตรเครดิตและบัตรผ่อนชำระที่สามารถร่วมกิจกรรมกับโครงการ ‘แต้มต่อชีวิต’ ได้แก่ บัตรเครดิตกรุงศรี, บัตรกรุงศรีเฟิร์สช้อยส์, บัตรเครดิตเซ็นทรัล เดอะวัน และบัตรเครดิตเทสโก้ โลตัส วีซ่า ผู้ที่สนใจสิทธิแบ่งจ่ายค่ารักษาพยาบาล 0% 3 เดือน สามารถทำรายการขอผ่อนชำระด้วยตนเอง ผ่านแอปพลิเคชั่น UCHOOSE เมื่อมียอดใช้จ่ายผ่านบัตรในเครือกรุงศรี คอนซูมเมอร์ ที่รพ. ศิริราช ตั้งแต่ 3,000 บาทขึ้นไป ตั้งแต่ 1 มีนาคมถึง 31 ธันวาคม 2562
