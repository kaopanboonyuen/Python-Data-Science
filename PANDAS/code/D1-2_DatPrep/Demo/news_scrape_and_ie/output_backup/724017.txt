บมจ.ไทยออยล์ วิเคราะห์สถานการณ์ราคาน้ำมัน วันที่ 18 เมษายน 2562 ราคาน้ำมันดิบปรับลด หลังรัสเซียคาดการณ์ข้อตกลงปรับลดกำลังการผลิตจะสิ้นสุดครึ่งปีแรก
– ราคาน้ำมันดิบปรับลด หลังบริษัท Gazprom Neft ซึ่งเป็นบริษัทน้ำมันของรัสเซียคาดการณ์ว่า ข้อตกลงการปรับลดกำลังการผลิตระหว่างกลุ่มโอเปกและประเทศพันธมิตรจะสิ้นสุดลงในช่วงครึ่งแรกของปี 62 ซึ่งนักลงทุนยังคงจับตาการประชุมของกลุ่มโอเปกในเดือน มิ.ย. 62 ถึงความเป็นไปได้เกี่ยวกับการขยายเวลาการปรับลดกำลังการผลิต
– สำนักงานสารสนเทศด้านพลังงานสหรัฐฯ (EIA) รายงานปริมาณน้ำมันดิบคงคลังสหรัฐฯ ประจำสัปดาห์ สิ้นสุดวันที่ 12 เม.ย. 62 ปรับลดลง 1.4 ล้านบาร์เรล ซึ่งปรับตัวลดลงน้อยกว่าที่สถาบันปิโตรเลียมด้านพลังงานสหรัฐฯ (API) รายงานว่าปรับลดลงถึง 3.1 ล้านบาร์เรล
+ อย่างไรก็ตาม ตลาดยังได้รับแรงหนุนจากตัวเลขเศรษฐกิจจีนที่ปรับตัวดีขึ้น โดยจีนมีการรายงานผลิตภัณฑ์มวลรวมภายในประเทศ (GDP) ในไตรมาส 1/2562ขยายตัวที่ร้อยละ 6.4
+ อัตราการกลั่นน้ำมันของโรงกลั่นในจีนเดือน มี.ค. 62 ปรับตัวเพิ่มขึ้นร้อยละ 3.2 เมื่อเทียบกับช่วงเวลาเดียวกันของปีก่อนหน้า ไปอยู่ที่ระดับ 12.49 ล้านบาร์เรลต่อวัน เป็นปัจจัยหนุนตลาด เนื่องจากจีนบริโภคน้ำมันดิบเป็นอันดับ 2 ของโลก
ราคาน้ำมันเบนซิน
ปรับตัวเพิ่มขึ้นมากกว่าราคาน้ำมันดิบดูไบ หลังอุปทานใน ภูมิภาคเอเชียยังคงตึงตัว เนื่องจากโรงกลั่นน้ำมันในจีน ยังคงปิดซ่อมบำรุง อย่างไรก็ตาม ญี่ปุ่นเตรียมส่งออก น้ำมันเบนซินเพิ่มขึ้น เนื่องจากปริมาณน้ำมันเบนซินคงคลัง ประจำสัปดาห์ในญี่ปุ่นปรับตัวสูงขึ้นร้อยละ 0.7
ราคาน้ำมันดีเซล
ปรับตัวเพิ่มขึ้นมากกว่าราคาน้ำมันดิบดูไบ หลังอุปทาน ในเอเชียปรับตัวลดลง เนื่องจากโรงกลั่นน้ำมันยังอยู่ ในช่วงฤดูกาลปิดซ่อมบำรุง นอกจากนี้ ตลาดยังได้รับแรงหนุนจากอุปสงค์ที่ปรับเพิ่มขึ้นจากเวียดนาม

ที่มา: บมจ.ไทยออยล์
