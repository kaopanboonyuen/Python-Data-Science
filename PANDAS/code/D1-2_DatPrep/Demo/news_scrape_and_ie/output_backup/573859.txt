ต้องชิม!  ก๋วยเตี๋ยว 10 บาท  แถมโปรเด็ดกินครบ 10 ชาม ให้ฟรีอีก 1 ชาม เจ้าของร้าน เผย เคล็บลับความอร่อยอยู่ที่การเลือกวัตถุดิบ
ที่วัดปทุมธาราม หรือ วัดหนองบัว หมู่ที่2 ต.หนองบัว อ.วัดสิงห์ จ.ชัยนาท มีร้านก๋วยเตี๋ยวซึ่งเป็นที่เล่าขานกันปากต่อปากว่ามีราคาถูกโดยชามละแค่ 10 บาท แถมความอร่อยไม่ได้น้อยตามราคา ทั้งนี้ทีมข่าวได้ลงพื้นที่สำรวจร้านก๋วยเตี๋ยวดังกล่าว
โดย คุณวัชรี แถมเจริญอายุ 56 ปี เจ้าของร้าน เปิดเผยว่า ในแต่ละวันจะมีลูกค้าทั้งในพื้นที่และนอกพื้นที่ เดินทางมารับประทานก๋วยเตี๋ยวราคาประหยัดจำนวนมาก โดยเฉพาะมื้อกลางวันที่จะมีการเดินทางมาเป็นหมู่คณะจนบริเวณร้านแทบไม่พอให้บริการ โดยก๋วยเตี๋ยวของร้านจะมีทั้งก๋วยเตี๋ยวหมูและก๋วยเตี๋ยวเนื้อ ทั้งแบบน้ำตก น้ำใส และสารพัดเส้นที่มีไว้ให้เลือก

สำหรับการขายราคาถูกเพียงชามละ 10 บาทนั้น คณวัชรี บอกว่า แม้จะดูว่าอาจจะมีกำไรน้อย แต่ด้วยต้นทุนที่ต่ำเพราะวัสดุหลักๆ หาซื้อโดยตรงจากชาวบ้านในพื้นที่ ทั้งผัก หมู เนื้อ ซึ่งเมื่อรวมรายได้ต่อเดือนแล้วกำไรที่ได้ถือว่าไม่น้อยเลยทีเดียว
สำหรับเคล็ดลับความอร่อยของก๋วยเตี๋ยว 10 บาท อยู่ที่ความใส่ใจ ตั้งแต่การเลือกวัตถุดิบที่จะต้องสดใหม่ทุกวัน เครื่องปรุงแทบทุกอย่างจะทำด้วยตัวเอง ทั้งการคั่วพริกป่น การคั่วและบดถั่ว รวมถึงการเลือกน้ำส้มสายชูดองพริก น้ำตาลทรายขาว ที่จะเลือกใช้ของดีเท่านั้น
นอกจากนี้ ทางร้านยังจัดโปรโมชั่นให้ลูกค้าได้ร่วมกิจกรรมด้วยคือ โปรโมชั่นรับประทานครบ 10 ชามในครั้งเดียว จะได้ฟรีเพิ่มอีก 1 ชาม หรือ 10 แถม 1 ซึ่งเป็นที่ชอบใจของลูกค้านักกิน ที่ล่าสุดมีผู้ทำสถิติไว้สูงสุดแล้วคือ 11 ชามภายใน 1 ชั่วโมง โดยร้านก๋วยเตี๋ยว 10 บาทเปิดให้บริการทุกวันตั้งแต่เวลา 09.00 น.เป็นต้นไปจนกว่าของจะหมดในช่วงเย็น
