คาด หุ้นไทย ฟื้นตัวตัวต่อเนื่องในกรอบ 1,680-1,700 จุด หลังคลายความกังวลจากปัจจัยต่างประเทศ และ สนช.ถอนร่างแก้ไขกฎหมาย กกต.
บริษัทหลักทรัพย์ กสิกรไทย จำกัด (มหาชน) ระบุบทวิเคราะห์วันนี้ (17 ส.ค.) ว่า บรรยากาศรอบตัวเริ่มดีขึ้นเรื่อยๆ ข้อพิพาทการค้าระหว่างสหรัฐและจีนมีความหวังจากการเจรจารอบใหม่ สถานการณ์ค่าเงิน Lira สงบชั่วคราว ขณะที่ปัจจัยในประเทศ สนช.ถอนร่างแก้ไข พ.ร.ป.ว่าด้วย กกต. ลดความข้องใจให้กับตลาด สัปดาห์หน้ามีลุ้น GDP Growth ดีกว่าตลาดคาด ทั้งหมดน่าจะหนุนหุ้นไทยฟื้นตัวต่อเนื่องในกรอบ 1,680-1,700 จุด เลือก PTTGC QH SAWAD เป็นหุ้นเด่น
สถานการณ์ค่าเงิน Lira ดีขึ้นต่อเนื่องหลังรัฐบาลตุรกียืนยันจะไม่ทำ Capital Control และยังไม่เข้าขอความช่วยเหลือจาก IMF โดยเลือกที่จะดำเนินการใช้จ่ายและลดการขาดดุลบัญชีเดินสะพัดให้น้อยลง ตลาดยังไม่ไว้วางใจต่อสกุล Lira แม้สถานการณ์จะผ่อนคลายมากขึ้น แต่ยังมีความเสี่ยงที่อาจถูกเทขายได้อีก

ตลาดยังเป็นลักษณะ Risk-off โดยดูได้จาก US Dollar Index ที่ทรงตัวในระดับที่สูงที่สุดในรอบปี และ US 10Y Bond Yield ยังถูกกดในโซนต่ำสุดในรอบเดือน กลยุทธ์การลงทุนจึงยังต้องระวังความผันผวนจากตุรกีและให้เน้นไปที่กลุ่มหุ้น High Upside และ High Dividend Yield คาดว่าจะทานทนต่อกระแสความผันผวนของตลาดได้
ขณะที่เป็นไปตามคาดหมาย 36 สนช. ถอนร่างแก้ไข พ.ร.ป.ว่าด้วย กกต. เมื่อย้อนกลับไปดู Daily View 7 ส.ค.61 KS Research ระบุชัดว่า นอกจากการแก้ พ.ร.ป.ว่าด้วย กกต. ของ 36 สนช. จะไม่มีผลต่อการเลือกตั้งแล้ว ยังไม่มีความจำเป็นที่ สนช. ต้องทำการแก้ไขตัว พ.ร.ป.ด้วย
เนื่องจาก กกต.ชุดใหม่ 5 ท่าน ซึ่งคาดว่าจะเข้าปฎิบัติหน้าที่แทน กกต.ชุดปัจจุบัน 4 ท่านได้ภายใน ส.ค.นี้ สามารถที่จะแก้หรือทำการสรรหาผู้ตรวจการเลือกตั้งใหม่ได้ ซึ่งก็เป็นสิ่งที่ 36 สนช. ต้องการดังนั้นจึงไม่มีความจำเป็นใดๆที่จะต้องไปแก้ พ.ร.ป.ว่าด้วย กกต. ล่าสุด 36 สนช. ได้ถอนร่างแก้ไขแล้ว ถือว่าเป็นไปตามที่คาดหมายและเป็นการลดความข้องใจของตลาดต่อการเลือกตั้ง สร้าง Sentiment บวกต่อการลงทุนในวันนี้
บรรยากาศรอบตัวทั้งในและนอกประเทศดีขึ้น นอกจากประเด็นข้างต้นทั้งหมดแล้ว สัปดาห์หน้า 20 ส.ค.61 ติดตามการประกาศ GDP Growth งวด 2Q61 ซึ่ง KS Research คาดไว้ที่ 4.5% ขณะที่ตลาดคาดไว้ 4.2-4.4% หากออกมามากกว่าตลาดคาด เชื่อว่าจะเป็นแรงกระตุ้นจุด SET Index ดีดตัวขึ้นทดสอบ 1,700 จุดอีกครั้ง
กลยุทธฺการลงทุน SET Index มีโอกาสเคลื่อนไหวดีขึ้น ในกรอบ 1,680-1,700 จุด ยังคงให้เน้นไปที่หุ้น High Upside และ High Dividend Yield PTTGC QH และหุ้น Earning bottom out เช่น SAWAD
ส่วนหุ้นระยะกลางถึงยาวให้สะสมกลุ่มหุ้น Monthly Pick ของ KS Research เช่น BBL KTB MTC ORI LH AP SPALI QH CPN CPALL ROBINS DELTA TNR IVL
