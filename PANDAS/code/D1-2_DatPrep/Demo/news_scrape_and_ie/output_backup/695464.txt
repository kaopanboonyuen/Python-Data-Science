นายฉัตรชัย ศิริไล กรรมการผู้จัดการธนาคารอาคารสงเคราะห์ (ธอส.) กล่าวถึงความคืบหน้าในการเปิดจองสิทธิสินเชื่อโครงการบ้านล้านหลัง รายละไม่เกิน 1 ล้านบาท ภายใต้กรอบวงเงินรวม 50,000 ล้านบาท ซึ่งธนาคารกำหนดจัดขึ้นทุกสาขาพร้อมกันทั่วประเทศเมื่อวันที่ 23 ธันวาคม 2561 ว่า หลังจากธนาคารเริ่มเปิดให้ลูกค้าประชาชนจองสิทธิสินเชื่อตั้งแต่เวลา 08.30 น.

พบว่ายอดจองสิทธิสินเชื่อทั่วประเทศรวมกันเกือบ 130,000 ล้านบาท ซึ่งภาคที่มียอดจองสูงที่สุด คือ สาขาภาคตะวันออกเฉียงเหนือ มียอดจอง 29,000 ล้านบาท สาขาภาคใต้ มียอดจอง 27,000 ล้านบาท สาขาภาคกลาง ยอดจอง 19,000 ล้านบาท กรุงเทพฯ และปริมณฑล มียอดจอง 18,000 ล้านบาท สาขาภาคตะวันออก 16,000 ล้านบาท
สาขาภาคเหนือ ยอดจอง 13,000 ล้านบาท และสาขาภาคตะวันตกยอดจอง 5,000 ล้านบาท ซึ่งลูกค้าที่มารอจองสิทธิสินเชื่อที่ ธอส. สำนักงานใหญ่ เป็นคนแรกเดินทางมาถึงตั้งแต่เวลา 21.30 น. ของวันที่ 22 ธันวาคม 2561 ขณะที่ในสาขาภูมิภาค พบว่า ทยอยเดินทางมาถึงตั้งแต่เวลา 02.00-03.00 น. ของวันที่ 23 ธันวาคม 2561

ทั้งนี้ การที่ประชาชนให้ความสนใจจองสิทธิสินเชื่อโครงการบ้านล้านหลัง จนพบว่ามียอดจองสูงกว่ากรอบวงเงิน 50,000 ล้านบาท สะท้อนให้เห็นว่าธนาคารสามารถสนับสนุนนโยบายรัฐบาลที่ต้องการช่วยเหลือให้ประชาชนได้มีที่อยู่อาศัยเป็นของตนเอง
ซึ่งจะมีส่วนช่วยในการสร้างความมั่นคงในชีวิต ลดความเหลื่อมล้ำ ในสังคม และยังแสดงให้เห็นว่าประชาชนยังต้องการที่อยู่อาศัยในระดับราคาไม่เกิน 1 ล้านบาท เป็นอย่างมากอีกด้วย
ทั้งนี้ ผู้จองสิทธิสินเชื่อโครงการบ้านล้านหลังในวันนี้สามารถนำ SMS ที่ได้รับจากธนาคาร ซึ่งระบุรหัสในการจอง ไปใช้เป็นหลักฐานในการยื่นเอกสารคำขอกู้ตามวันที่ธนาคารกำหนด โดยผู้จองก่อนมีสิทธิได้ลำดับการยื่นกู้ก่อน ซึ่งประชาชนสามารถตวจสอบวันให้ยื่นกู้ได้ที่ www.ghbank.co.th ตั้งแต่วันที่ 25 ธันวาคม 2561 เป็นต้นไป
โดยธนาคารเตรียมเปิดให้ผู้ที่จองสิทธิสินเชื่อ 30,000 รายแรก ยื่นคำขอกู้ได้ตั้งแต่วันที่ 2 มกราคม 2562 และต้องติดต่อยื่นคำขอกู้กับธนาคารภายใน 90 วัน สอบถามรายละเอียดเพิ่มเติมได้ที่ ธนาคารอาคารสงเคราะห์ ทุกสาขาทั่วประเทศ หรือศูนย์ลูกค้าสัมพันธ์ (Call Center) โทร 0-2645-9000 หรือ www.ghbank.co.th และ Facebook Fanpage ธนาคารอาคารสงเคราะห์
