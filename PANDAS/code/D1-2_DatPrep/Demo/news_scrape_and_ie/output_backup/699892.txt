ผลิตภัณฑ์ผักตบชวาซึ่งเป็นตะกร้าขนาดใหญ่ และผลิตภัณฑ์ ในรูปแบบต่างๆ ที่สวยงามและทันสมัย ทำขึ้นจากผักตบชวา เป็นผลิตภัณฑ์ส่วนหนึ่ง ที่กลุ่มหัตถกรรมบ้านสันป่าม่วงใต้ หมู่ที่ 4 ตำบลบ้านสันป่าม่วง อำเภอเมือง จังหวัดพะเยา ได้ผลิตขึ้น เพื่อนำออกจำหน่ายและสร้างรายได้ให้แก่หมู่บ้านได้เป็นอย่างดี
ผลิตภัณฑ์ดังกล่าว ได้มีการผลิตขึ้นโดยฝีมือของชาวบ้านที่รวมกลุ่มกันทำการผลิตทั้งกระเป๋า หมวกของใช้ต่างๆที่พัฒนาหลากหลายรูปแบบและสร้างความสนใจให้กับคนที่หาซื้อ

โดยนางผ่องศรี ปรีชาพงษ์มิตร กำนันตำบลสันป่าม่วง อำเภอเมือง จังหวัดพะเยา ซึ่งเป็นประธานกลุ่มหัตถกรรมผลิตภัณฑ์จากผักตบชวา บอกว่า ทางกลุ่มได้มีการนำผักตบชวาที่มีอยู่บริเวณกว๊านพะเยานำมาผลิตเป็นสินค้าหัตถกรรมจากผักตบชวาเริ่มตั้งแต่ปี 2520 และได้ทำกันมาอยู่ตลอด และมีการรวมกลุ่มกันขึ้นมาตั้งแต่ปี 2543
จนมาถึงขณะนี้ สามารถขยายสมาชิกกลุ่มมากกว่า 18 กลุ่ม จำนวนกว่า 600 ราย ซึ่งได้ผลิตสินค้าหลากหลายรูปแบบรวมมากกว่า 300 ชนิด ในแต่ละปีสามารถสร้างรายได้ให้กับกลุ่มรวมแล้วกว่า 1 ล้าน 7 แสน ถึง 1 ล้าน 8 แสนบาทต่อปี และได้พัฒนาผลิตภัณฑ์และการตลาดมาอย่างต่อเนื่อง ส่งผลให้สินค้าที่ผลิต ขายดีเป็นที่ต้องการของตลาดและมีการสั่งซื้อกันอย่างต่อเนื่องจนผลิตแทบไม่ทัน

นอกจากนั้นทางกลุ่มยังได้มีการพัฒนาผลิตภัณฑ์ผักตบชวาให้ดูโดดเด่นทันสมัย สีสันสวยงามตามที่ลูกค้าต้องการและสามารถใช้งานได้อย่างดี จึงเป็นที่ต้องการของตลาดทั้งในและต่างประเทศ
โดยขณะนี้ผลิตภัณฑ์ผักตบชวาของกลุ่มหัตถกรรมผักตบชวาบ้านสันป่าม่วงใต้ สามารถนำไปจำหน่ายได้ในทุกระดับและมีลูกค้าต่างประเทศมีการสั่งซื้อเข้ามาอย่างต่อเนื่องทั้งญี่ปุ่นและอเมริกา ส่งผลให้ยอดขายต่อเดือนไม่ต่ำกว่า 100,000 บาท และขณะนี้ทางกลุ่มยังได้มีการจ่ายงานให้กับสมาชิกนำไปทำที่บ้านเพื่อนำมาส่ง ที่กลุ่มและมีการคัดสรรไปจำหน่ายในที่ต่างๆทำให้ชาวบ้านที่นี่มีรายได้เป็นอย่างดี

นางผ่องศรี ปรีชาพงษ์มิตร กำนันตำบลสันป่าม่วง ประธานกลุ่มหัตถกรรมผักตบชวาตำบลสันป่าม่วง เปิดเผยว่า สำหรับผลิตภัณฑ์หัตถกรรมผักตบชวา ของกลุ่มหัตถกรรมผักตบชวาบ้านสันป่าม่วงใต้ แห่งนี้ปัจจุบันเป็น ศูนย์หัตถกรรมจากผักตบชวาที่มีชื่อเสียงของจังหวัด และสามารถพัฒนาผลิตภัณฑ์ให้มีความโดดเด่น ทันสมัย สวยงามอย่างต่อเนื่องทั้งในเรื่องลวดลาย สีสัน ตลอดจนถึงการใช้งานที่สามารถใช้งานได้อย่างคุ้มค่า จนเป็นที่ต้องการของตลาดและผู้หาซื้อมาใช้ และสามารถสร้างรายได้ให้กับกลุ่มได้เป็นอย่างดี
นอกจากนั้นยังเป็น ศูนย์หัตถกรรมที่ใช้เป็นแหล่งท่องเที่ยวให้คนได้เข้าศึกษาดูงานและเลือกซื้อผลิตภัณฑ์ ล่าสุดได้จัดทำตะกร้าจากผักตบชวา ที่มีขนาดใหญ่ที่สุดในโลก โดยมีขนาดรอบตัวตะกร้า 2.4 เมตร สูง 2.27 เมตร เพื่อเป็นสัญลักษณ์และเอกลักษณ์ของกลุ่ม เพื่อให้นักท่องเที่ยวได้เที่ยวชมและเลือกสรรเดินทางมาซื้อสินค้าหัตถกรรมจากผักตบชวาดังกล่าว



