หนุ่มปริญญาโท พลิกชีวิตมาเป็นเกษตรกรทำสวนทุเรียนที่สงขลา เน้นการตลาดผ่านสื่อออนไลน์สร้างรายได้เพิ่มถึง 2 เท่า
นายสุเชาว์ บัวสาย  อายุ 32 ปี เกษตรกรหนุ่มรุ่นใหม่ หลังจบการศึกษาระดับปริญญาตรี ด้านการบัญชี และปริญญาโท สาขาการจัดการธุรกิจการเกษตร มหาวิทยาลัยสงขลานครินทร์ ก็พลิกผันชีวิตลงมาเป็นเกษตรกรชาวสวนทุเรียนเต็มตัวโดยสานต่อจากพ่อแม่ ที่ทำสวนทุเรียนมานานกว่า 20 ปี บนเนื้อที่กว่า12 ไร่ ในพื้นที่หมู่ 10 ต.สำนักแต้ว อ.สะเดา จ.สงขลา
ด้วยการนำภูมิปัญญาของพ่อผสมกับประสบการณ์ที่เรียนรู้ด้วยตัวเอง มาผลิตทุเรียนคุณภาพเน้นด้านการตลาดหาช่องทางในการกระจายผลผลิตให้เป็นที่รู้จักให้มากขึ้น โดยใช้ช่องทางการขายแบบออนไลน์ ซึ่งเป็นทางเลือกใหม่ที่สามารถเข้าถึงผู้บริโภคได้ง่ายและมากกว่าเดิม
สำหรับทุเรียนที่ได้รับความนิยมมาเป็นอันดับหนึ่งในสวน คือทุเรียนพันธุ์ พวงมณี มีทั้งหมด 30 ต้น ส่วนที่เหลือเป็นหมอนทอง 40 ต้น ชะนี 10 ต้น ก้านยาว 10 ต้น ผสมผสานด้วยมังคุด 40 ต้น และมีเงาะลองกองบางส่วนปลูกแซมเต็มพื้นที่ ทั้งหมด 12 ไร่และกำลังขยายเพิ่มอีก 5 ไร่
ด้าน  นายสุเชาว์  เปิดเผยว่า ราคาทุเรียนพวงมณีที่สวนขายกิโลกรัมละ 100-120 บาท ทุเรียนหมอนทอง กิโลกรัมละ 120-130 บาท ก้านยาว 200-300 บาท และทุเรียนพวงมณีกวน กิโลกรัมละ 400 บาท โดยเฉพาะทุเรียนพวงมณี ได้แกะขายใส่กล่อง กิโลกรัมละ 500 บาท ทำเป็นกล่องครึ่งกิโลกรัมกล่องละ 250 บาท
โดยในช่วงนี้มีลูกค้าสั่งเข้ามาจำนวนมาก ผลผลิตที่มีอยู่ยังไม่เพียงพอสำหรับความต้องการจึงต้องจัดคิว ซึ่งหลักๆ ลูกค้าจะสั่งทาง Face book และ Line บางส่วนอาจมาซื้อที่สวน โดยก่อนหน้านี้ทุเรียนที่สวนจะขายให้กับพ่อค้าคนกลางทำให้ราคาเป็นไปตามท้องตลาด แต่เมื่อหันมาขายผ่านสื่อออนไลน์มากขึ้น ผลตอบแทนก็เพิ่มขึ้นกว่าสองเท่า
