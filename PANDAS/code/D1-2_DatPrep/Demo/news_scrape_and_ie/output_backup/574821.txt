กยศ.  เผยปัจจุบันมีจำนวนผู้กู้ยืมเงินครบกำหนดชำระหนี้กว่า 3 ล้านคน เตือน! ขอให้ชำระเงินคืนภายในวันที่ 5 ก.ค. หากล่าช้าจะต้องเสียค่าปรับร้อยละ 12-18 ต่อปี
นางสาวดวงแข ตันติตยาพงษ์ รองผู้จัดการ รักษาการแทนผู้จัดการกองทุนเงินให้กู้ยืมเพื่อการศึกษา หรือ กยศ. เปิดเผยว่า ปัจจุบันมีจำนวนผู้กู้ยืมเงินเพื่อการศึกษาที่สำเร็จการศึกษาไปแล้ว หรือเลิกการศึกษา ที่มีกำหนดครบชำระหนี้อยู่ประมาณ 3 ล้านคน โดยขอให้ผู้กู้ติดต่อชำระเงินคืนภายในวันที่ 5 กรกฎาคมของทุกปี หากล่าช้าจะต้องเสียค่าปรับร้อยละ 12-18 ต่อปี ซึ่งผู้กู้ยืมและผู้ค้ำประกันอาจถูกฟ้องร้องดำเนินคดีตามกฎหมายด้วย

สำหรับผู้ชำระเงินกู้ สามารถตรวจสอบยอดหนี้ได้ผ่านทางเว็บไซต์ กยศ. ( www.studentloan.or.th) ในวันที่ต้องการชำระเงิน เพื่อให้ได้ยอดที่ถูกต้องที่สุด จากนั้นให้กดพิมพ์รหัสการชำระเงิน หรือบาร์โค้ด และนำไปชำระผ่านธนาคาร/ ไปรษณีย์ไทย เคาน์เตอร์เซอร์วิส และธนาคารที่กองทุนฯ กำหนด
และ ในปี 2561-2562 กยศ. มีแนวคิดที่จะนำข้อมูลประวัติการชำระเงินผู้กู้เงินกองทุนเข้าบริษัทข้อมูลเครดิตแห่งประเทศไทย หรือ เครดิตบูโร และในวันที่ 26 กรกฎาคม นี้ พ.ร.บ.กองทุนเงินให้กู้ยืมเพื่อการศึกษา พ.ศ. 2560 จะมีผลบังคับใช้
โดยสาระคัญคือ นายจ้างมีหน้าที่จะต้องหักเงินจากรายได้ของลูกจ้างที่เป็นลูกหนี้ กยศ.เช่นเดียวกับการหักภาษีของกรมสรรพากรในแต่ละเดือน เพื่อส่งเงินให้ กยศ. โดยเบื้องต้น กยศ.จะเริ่มหักเงินเดือนลูกหนี้ กยศ.ที่เป็นข้าราชการก่อนประมาณ 2 แสนราย คิดเป็นมูลหนี้ 8 หมื่นล้านบาท
