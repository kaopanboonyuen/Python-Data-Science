ประเดิมวันแรก  รถเมล์ 8 สาย  ตามแผนปฏิรูประบบรถโดยสาร แบ่งเส้นทางละ 5 คัน ด้านประชาชนยังสับสนไม่กล้าขึ้น
นายสนิท พรหมวงษ์  อธิบดีกรมการขนส่งทางบก ร่วมกับ  นายประยูร ช่วยแก้ว  รองผู้อำนวยการฝ่ายเดินรถ องค์การขนส่งมวลชนกรุงเทพ (ขสมก.) เปิดทดลองเดินรถ 8 เส้นทาง คือสายที่ G21 รังสิต – ท่าเรือพระราม 5, สายที่ G59E มีนบุรี – ท่าเรือสี่พระยา (ทางด่วน), สายที่ R3 สวนหลวง ร.9 – สถานีรถไฟฟ้าสนามกีฬาแห่งชาติ

สายที่ R41 ถนนตก – แฮปปี้แลนด์, สายที่ Y59 สถานีรถไฟชุมทางตลิ่งชัน – กระทุ่มแบน, สายที่ Y61 หมู่บ้านเศรษฐกิจ – สถานีขนส่งจตุจักร, สายที่ B44 วงกลมพระราม 9 – สุทธิสาร และสายที่ B45 หมู่บ้านเอื้ออาทรบึงกุ่ม – ท่าเรือสะพานพุทธ ตามแผนปฏิบัติรูประบบรถโดยสารประจำทางในเขตกรุงเทพฯ และปริมณฑล

ทั้งนี้ อธิบดีกรมการขนส่งทางบก กล่าวว่า วันนี้เป็นการเปิดทดลองเดินรถวันแรก เบื้องต้นจะทดลองแบ่งรถเส้นทางละ 5 คัน ควบคู่กับการให้บริการในเส้นทางเดิม วันที่ 15 สิงหาคม – 15 กันยายน 2560 เพื่อประเมินผลการให้บริการ พร้อมสร้างความรับรู้ความเข้าใจให้กับประชาชนและรับฟังความคิดเห็นข้อเสนอแนะทางแฟนเพจ Facebook ในชื่อ การปฏิรูปเส้นทางรถเมล์ กทม. เพื่อนำมาพัฒนายกระดับระบบรถโดยสารประจำทางด้วยคุณภาพการให้บริการอย่างมืออาชีพ
อย่างไรก็ตามจากการสำรวจวันแรกของการเปิดทดลองวิ่งรถเมล์สายใหม่ 8 สายแรกที่จะทดลองวิ่ง หลังปฎิรูปเส้นทาง พบว่า ผู้โดยสารส่วนใหญ่ไม่กล้าขึ้น เพราะไม่ทราบว่าคือรถเมล์อะไร และเส้นทางเดินรถ ทำให้จำนวนผู้โดยสารบนรถเมล์สายใหม่ยังมีจำนวนน้อย กระเป๋ารถเมล์ ต้องตะโกนแจ้งผู้โดยสารเส้นทางเดินรถให้ผู้โดยสารเป็นระยะ




