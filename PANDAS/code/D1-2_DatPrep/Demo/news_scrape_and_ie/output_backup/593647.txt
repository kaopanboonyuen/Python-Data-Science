หุ้นไทย เปิดลบ 9.07 จุด ลดลง 294 หลักทรัพย์ นักวิเคราะห์ มอง ดัชนีอาจถูกกดดันจากข่าวลบของหุ้นบิ๊กแคปบางตัวอย่าง PTTEP
บรรยากาศการลงทุนในตลาดหุ้นไทยเช้าวันนี้ (20 ต.ค.) เปิดทำการเมื่อเวลา 10.00 น. ดัชนีปรับตัวลดลง 9.07 จุด แตะที่ระดับ 1,674.36 จุด ด้วยมูลค่าการซื้อขาย 2,476.19 ล้านบาท โดยหลักทรัพย์เพิ่มขึ้น 154 หลักทรัพย์ ลดลง 294 หลักทรัพย์ ไม่เปลี่ยนแปลง 274 ลักทรัพย์
นักวิเคราะห์ บล.เคจีไอ คาด SET วันศุกร์ยังอยู่ในช่วงปรับฐาน-แกว่งลง หลังวานนี้เป็นอีกวันที่ดัชนีฯ ลงแรงกว่าที่ฝ่ายวิเคราะห์ ประเมิน หลุดระดับ 1,700 จุด จากการปรับพอร์ตขายสุทธิของทั้งต่างชาติและสถาบันไทย ส่วนในวันนี้ดัชนีฯ อาจยังถูกกดดันจากข่าวลบเฉพาะตัวของหุ้นบิ๊กแคปบางตัว
เช่น PTTEP ซึ่งแจ้ง ตลท. ว่า จะบันทึกด้อยค่าโครงการออยล์แซนด์ 550 ล้านเหรียญฯ และหุ้น SCB รายงานกำไรสุทธิไตรมาส 3/2560 ต่ำกว่าที่ตลาดคาดค่อนข้างมาก ขณะที่นักลงทุนส่วนหนึ่งอาจชะลอกิจกรรมก่อนหยุดยาว 3 วัน
ทั้งนี้แม้ SET ปรับฐานเร็วและมากกว่าที่ประเมิน แต่มองว่าดัชนีฯ จะมีเสถียรภาพมากขึ้นในเร็วๆ นี้ เพราะพื้นฐานเศรษฐกิจไทยดีขึ้นเป็นลำดับ หนุนแนวโน้มการเพิ่มประมาณการกำไร บริษัทจดทะเบียนของไทยในระยะถัดไป
