ธนาคารออมสินสำนักงานใหญ่จัดกิจกรรมวันเด็กแห่งชาติประจำปี 2561 ภายใต้แนวคิดอาชีพในฝัน อัจฉริยะวัยมันส์ 4.0 โดยบรรยากาศตั้งแต่ช่วงเช้าเป็นไปด้วยความคึกคักผู้ปกครองต่างพาเด็กๆ เดินทางมาลงทะเบียนร่วมงานกันอย่างต่อเนื่องเพื่อร่วมกิจกรรมต่างๆ
ภายในงาน ตามฐานต่างๆ ที่ธนาคารออมสินได้สร้างเป็นชุมชน QR ให้เด็กๆได้เรียนรู้กับการใช้คิวอาร์โค้ดตั้งแต่การลงทะเบียนดิจิทัลการสะสมแต้มจากการร่วมกิจกรรมเล่นเกมส์ตามฐานต่างๆ การตอบแบบสอบถามการจับรางวัลตลอดจนการสร้างประสบการณ์ในการใช้จ่ายเงินผ่าน GSP pay Junior โดยกิจกรรมจัดรูปแบบกิจกรรมจริงจากโครงการของธนาคารออมสินที่มีเด็กและเยาวชนเข้าร่วมจริงในทุกด้าน เช่น ดนตรีกีฬาและวิชาการ

อย่างไรก็ตาม ภายในงานยังมีกิจกรรมที่สำคัญและน่าสนใจที่สุดของงานวันเด็กแห่งชาติของธนาคารออมสิน ซึ่งจัดขึ้นเป็นประจำทุกปีด้วยการเปิดรับฝากเงินเป็นกรณีพิเศษเพื่อปลูกฝังนิสัยการออมตั้งแต่วัยเยาว์ พร้อมแจกของที่ระลึกให้แก่เด็กที่ฝากเงิน โดยปีนี้ธนาคารออมสินสาขาทุกแห่งทั่วประเทศเปิดให้บริการแก่เด็กที่มาฝากเงินหรือเปิดบัญชีด้วยตนเองตั้งแต่ 100 บาทขึ้นไป จะได้รับของที่ระลึกกระปุกออมสินอาชีพในฝัน 1 ชิ้นต่อ 1 รายโดยกิจกรรมจะเริ่มตั้งแต่เวลา 08.30น.- 11.00น. เท่านั้น
