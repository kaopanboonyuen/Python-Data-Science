นายปรีดี ดาวฉาย ประธานสมาคมธนาคารไทย เปิดเผยภายหลังการประชุมคณะกรรมการ กกร. ประจำเดือนก.พ.2561 ว่า การเคลื่อนไหวของค่าเงินบาทที่แข็งค่าขึ้นเร็วในระยะเพียง 1 เดือนที่ผ่านมา สร้างความกังวลใจต่อประเด็นความสามารถทางการแข่งขันของผู้ส่งออกไทย ดังนั้นแม้ขณะนี้ กกร. จะยังคงกรอบประมาณการณ์เศรษฐกิจและการส่งออกในปี 2561 ไว้ตามเดิม แต่จะติดตามสถานการณ์เพื่อประเมินผลกระทบต่อแนวโน้มการส่งออกของไทยในช่วงต่อไปอย่างใกล้ชิด

ทั้งนี้หากจะคาดการณ์ค่าเงินบาทได้แม่นยำคงเป็นเรื่องที่ยากลำบาก เพราะขณะนี้ค่าเงินบาทมีความผันผวนสูงเดือนม.ค.แข็งค่ามากถึงร้อยละ 4 จากปีปีที่ผ่านมาแข็งค่าร้อยละ 10 จากเดิมคาดแข็งค่าอยู่ที่ 33 บาทต่อดอลลาร์สหรัฐฯ มาอยู่ที่ 32 บาทต่อดอลลาร์สหรัฐฯ แต่เมื่อสองวันที่ผ่านมาอ่อนค่าลงมา สะท้อนค่าเงินบาทมีความผันผวนค่อนข้างสูง
ส่วนการปรับขึ้นค่าจ้างแรงงานขั้นต่ำมีผลทั้งเชิงบวกและเชิงลบ ยอมรับเป็นต้นทุนการผลิตร้อยละ 8-14 ขึ้นอยู่กับแต่ละอุตสาหกรรม แต่เมื่อประกาศให้มีการปรับขึ้นค่าแรงขั้นต่ำในทางปฏิบัติจริงไม่ได้มีการปรับขึ้นทุกคน แต่มีการปรับขึ้นจริงเพียงประมาณร้อยละ 20 ของแรงงานขั้นต่ำ จึงน่าจะส่งผลกระทบเพียงร้อยละ 2 ซึ่งคิดเป็นต้นทุนผู้ประกอบการเพียงร้อยละ 0.3 เท่านั้น
