เทสโก้ โลตัส เริ่มแล้ว นำอาหารที่ยังกินได้บริจาคให้องค์กรการกุศล นำไปปรุงเป็นอาหารแจกผู้ยากไร้ หวังนำร่องลดปริมาณขยะจากอาหาร
วานนี้ (5 ก.ค. 60) นายจอห์น คริสตี้ ประธานกรรมการบริหาร เทสโก้ โลตัส ประเทศไทย ได้ออกมากล่าวถึง โครงการ กินได้ ไม่ทิ้งกัน ว่า จุดประสงค์ของโครงการ จัดตั้งขึ้นเพื่อช่วยบรรเทาผลกระทบเรื่องขยะ ทั้งทางด้านสังคม เศรษฐกิจ และสิ่งแวดล้อม ในประเทศไทย
กล่าวคือ เราจะลดปริมาณขยะที่เกิดจากอาหาร และสามารถช่วยเหลือผู้ที่ยากไร้ทั่วประเทศไปพร้อมๆ กัน ด้วยการเริ่มบริจาคอาหารที่จำหน่ายไม่หมดจากไฮเปอร์มาร์เกตทุกแห่งในกรุงเทพฯ จำนวนทั้ง 23 แห่งจากนั้นจะขยายโครงการให้ครอบคลุมสาขาขนาดใหญ่ทุกสาขาทั่วประเทศในอนาคต
โดยมีวิธีการคือ ทางโลตัสจะให้พนักงานคัดสินค้า แบ่งเป็นประเภทต่างๆ หากเห็นว่า สินค้าที่ไม่อยู่ในภาพสมบูรณ์แบบแต่ยังคงรับประทานได้ จะถูกนำมาลดราคาเป็นสินค้าป้ายเหลือง เพื่อช่วยลดค่าครองชีพของประชาชน และหากยังคงมีสินค้าที่จำหน่ายไม่หมดหลังจากลดราคา พนักงานจะทำการคัดแยกสินค้าที่ยังคงอยู่ในสภาพดี เพื่อบริจาคให้มูลนิธิและองค์กรการกุศลที่เป็นพันธมิตรกับเรา เพื่อนำไปปรุงเป็นมื้ออาหารให้แก่ผู้ยากไร้ ส่วนสินค้าที่ไม่สามารถรับประทานได้แล้วก็จะถูกนำไปทำเป็นปุ๋ยชีวภาพต่อไป
ทั้งนี้โครงการดังกล่าวโลตัสได้เริ่มทำมาแล้วตั้งแต่ต้นปีที่ผ่านมา มีการบริจาคอาหารที่จำหน่ายไม่หมดให้องค์กรการกุศลและกลุ่มชุมชนกว่า 5,000 องค์กรเพื่อนำสินค้าที่บริจาคไปประกอบเป็นอาหาร เปลี่ยนเป็นมื้ออาหารให้ผู้ด้อยโอกาสถึงเกือบ 1 ล้านมื้อ
อย่างไรก็ตามทาง เทสโก้ โลตัส ภูมิใจมากที่เป็นผู้ประกอบการค้าปลีกรายแรกในประเทศไทยที่ประกาศเจตนารมณ์ในการไม่ทิ้งอาหารที่ยังรับประทานได้เพื่อบริจาคให้แก่ผู้ด้อยโอกาสในครั้งนี้ ขณะเดียวกันเชื่อมั่นว่าหากได้รับความร่วมมือจากทุกภาคส่วน จะสามารถลดผลกระทบ ทั้งในด้านเศรษฐกิจ สังคม และสิ่งแวดล้อม จากปัญหาขยะที่มาจากอาหารได้
