นางจันทิรา ยิมเรวัต วิวัฒน์รัตน์ อธิบดีกรมส่งเสริมการค้าระหว่างประเทศ เปิดเผยว่า ได้รับรายงานจากสำนักงานส่งเสริมการค้าในต่างประเทศ ณ เมืองชิงต่าว ถึงการสำรวจตลาดขนมที่ครองใจผู้บริโภคชาวจีนในปัจจุบัน โดยพบว่า ขนมรสชาติใหม่ๆ ที่ครองใจผู้บริโภคชาวจีนเพิ่มขึ้นอย่างต่อเนื่อง ในช่วง 3 ปีทีผ่านมา
จำนวน 3 อันดับแรก ได้แก่ รถชีส รสช็อกโกแลต และรสทุเรียน โดยเฉพาะขนมรสชีสได้รับความนิยมและมียอดจำหน่ายออนไลน์เพิ่มสูงขึ้นเป็นอย่างมากจากจากที่เคยมีสัดส่วน 7.5% ของขนมที่ผู้บริโภคชาวจีนซื้อออนไลน์ เพิ่มขึ้นเป็น 44.6% ในช่วงครึ่งแรกของปี 2560 และรถช็อกโกแลต มีสัดส่วน 18-20% ส่วนรสทุเรียนมีสัดส่วน 11.1%

“ปัจจุบันนี้ ผู้บริโภคชาวจีนมีการเปลี่ยนแปลงความนิยมรสชาติของขนมอย่างรวดเร็ว ขนมรสดั้งเดิมเริ่มถึงจุดอิ่มตัว ขายไม่ค่อยได้ ทำให้ผู้ผลิตต้องพัฒนารสชาติใหม่ๆ ออกมา และขนมรสชีส ที่ผสมระหว่าง รสหวานกับเค็ม ได้กลายเป็นรสชาติที่ครองใจชาวจีนไปแล้ว จนขึ้นมาเป็นอันดับ 1 แทนรสช็อกโกแลต
ส่วนรสชาติทุเรียนก็ได้รับความนิยมไม่แพ้กัน มีการผลิตขนมรสชาติทุเรียนในรูปแบบต่างๆ เพิ่มขึ้นอย่างต่อเนื่อง จึงเป็นโอกาสสำหรับผู้ผลิต ผู้ส่งออกไทย ที่จะพัฒนาสินค้าให้ตรงตามความต้องการของตลาด เพื่อให้สามารถรักษาส่วนแบ่งตลาดต่อไปได้” นางจันทิรากล่าว
นางจันทิรา กล่าวว่า สำหรับทุเรียนได้รับฉายาว่าเป็นราชาแห่งผลไม้ที่ชาวจีนนิยม โดยบริโภคทุเรียนสดและปัจจุบันได้ขยายเข้าสู่อุตสาหกรรมขนมของว่างที่มีส่วนผสมของทุเรียน ไม่ว่าจะเป็นขนมกลิ่นทุเรียนหรือสอดไส้ทุเรียน ต่างได้รับความนิยมเป็นอย่างดี เช่น ขนมเปี๊ยะและขนมไหว้พระจันทร์ไส้ทุเรียนที่ขายดีมากบนตลาดออนไลน์ เพราะความนุ่มของแป้งผสมกับไส้ทุเรียนที่สดใหม่ ทำให้ผู้บริโภคประทับใจ ส่วนขนมอื่นๆ ที่มีส่วนผสมของทุเรียนที่ได้รับความนิยมไม่แพ้กัน เช่น ลูกอมรสทุเรียน ทุเรียนทอดกรอบ และทุเรียนอบแห้ง เป็นต้น
ส่วนขนมรสชีส ที่ได้รับความนิยมเป็นอันดับ 1 นั้น พบว่า ผู้ผลิตขนมหลายรายได้มีการออกผลิตภัณฑ์ใหม่ๆ เพื่อเอาใจผู้บริโภค เช่น ผลิตภัณฑ์ขนมตราปาปี่ซง ที่ได้เปิดชีสเค้กเนื้อนุ่มเบา ขนมยี่ห้อกางหรง ได้เปิดตัวเค้กอบซีส และขนมยี่ห้อซานอุยม่ายเฟิง ได้เปิดตัวขนมปังสอดไส้ชีส
ขณะที่ขนมรสช็อกโกแลต ที่เดิมเป็นขนมอันดับ 1 ผู้ผลิตก็ได้มีการปรับปรุงการนำช็อกโกแลตมาผสมในขนม เช่น ผลไม้อบแห้งกับช็อกโกแลต ไอศกรีมช็อกโกแลต ขนมเวเฟอร์รสช็อกโกแลตหรือไวท์ช็อกโกแลต ขนมสอดไส้ช็อกโกแลต โดยได้มีการพัฒนาขนมใหม่ๆ รสชาติช็อกโกแลตที่หลากหลาย เพื่อตอบสนองความต้องการของผู้บริโภคอย่างต่อเนื่อง
