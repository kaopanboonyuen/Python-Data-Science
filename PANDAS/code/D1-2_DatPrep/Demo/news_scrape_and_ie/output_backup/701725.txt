นายวิชัย โภชนกิจ อธิบดีกรมการค้าภายใน เปิดเผยว่า จากสถานการณ์ฝุ่นละออง PM 2.5 สูงเกินค่ามาตรฐานในพื้นที่กรุงเทพฯ และปริมณฑล ทำให้ประชาชนมีความต้องการหน้ากากอนามัยเป็นจำนวนมาก และมีร้านค้าฉวยโอกาสช่วงเวลานี้ปรับขึ้นราคาแพงเกินความเป็นจริง
กระทรวงพาณิชย์ โดยกรมการค้าภายในจึงได้ส่งเจ้าหน้าที่ออกตรวจสถานการณ์การจำหน่าย และดำเนินการตามข้อร้องเรียนที่ประชาชนร้องเรียนผ่านสายด่วนกรมการค้าภายใน 1569 อย่างต่อเนื่อง โดยหากพบการกระทำผิดจริงจะดำเนินการตามกฎหมายอย่างเข้มงวด
ทั้งนี้เมื่อวันที่ 16 มกราคม 2562 กรมการค้าภายในได้ดำเนินคดีผู้จำหน่ายหน้ากากอนามัยราคาแพงเกินจริง จำนวน 2 ราย โดยร้านแรกเป็นร้านขายยา ย่านถนนลาดพร้าว ซอย 9 แขวงจอมพล เขตจตุจักร ได้รับร้องเรียนว่าร้านขายยาดังกล่าวจำหน่ายหน้ากากอนามัย N95 ราคา 90 บาท เห็นว่าจำหน่ายราคาแพงฉวยโอกาสเอาเปรียบผู้บริโภค

และร้านที่สองร้านขายยา ย่านอนุสาวรีย์ชัยสมรภูมิ ถนนราชวิถี แขวงทุ่งพญาไท เขตราชเทวี ได้รับร้องเรียนว่า จำหน่ายหน้ากากอนามัย N95 ราคา 191 บาท และไม่ปิดป้ายแสดงราคาจำหน่ายปลีก เจ้าหน้าที่จึงได้ดำเนินการตรวจสอบตามข้อร้องเรียนดังกล่าว
จากการตรวจสอบพบการกระทำผิดจริงตามมาตรา 29 ตาม พรบ.ราคาสินค้าและบริการ พ.ศ. 2542 ห้ามมิให้ผู้ประกอบการธุรกิจดำเนินการใดๆ จงใจหรือจะทำให้ราคาสูงเกินสมควร หรือทำให้เกิดความปั่นป่วน ซึ่งราคาของสินค้า และมีโทษตามมาตรา 41 ต้องระวางโทษจำคุกไม่เกิน 7 ปี หรือปรับไม่เกิน 140,000 บาท หรือทั้งจำทั้งปรับ
ทางเจ้าหน้าที่จึงได้ร้องทุกข์กล่าวโทษดำเนินคดีต่อพนักงานสอบสวนสถานีตำรวจนครบาลพหลโยธิน และสถานีตำรวจนครบาลพญาไทตามลำดับ เพื่อดำเนินการตามกฎหมายต่อไป
อธิบดีกรมการค้าภายใน กล่าวเพิ่มเติมว่า หากประชาชนหาซื้อหน้ากากอนามัยไม่ได้ สามารถมาซื้อได้ที่กระทรวงพาณิชย์ (สนามบินน้ำ) บริเวณหน้าไปรษณีย์ ฝั่งโรงอาหารสวัสดิการ 2 โดยจะจัดจำหน่ายหน้ากากอนามัยทุกวันจันทร์ – ศุกร์ วันละ 25,000 ชิ้น
ทั้งนี้ หากประชาชนพบเห็นการจำหน่ายหน้ากากอนามัยที่ไม่เป็นธรรม สามารถร้องเรียนได้ที่สายด่วนกรมการค้าภายใน 1569 หรือ สำนักงานพาณิชย์จังหวัดทั่วประเทศ ทางกรมจะส่งเจ้าหน้าที่ออกตรวจสอบทันที หากพบการกระทำผิดจะดำเนินการตามกฎหมายอย่างเคร่งครัด
