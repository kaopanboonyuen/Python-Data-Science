หากพูดถึงเทศกาล  “ สงกรานต์”    สำหรับจุดเด่นของเทศกาลดังกล่าว นอกจากจะเป็นการทำบุญตักบาตร การเล่นสาดน้ำตามสถานที่ต่างๆ ที่มีกันมาตั้งแต่ดั้งเดิม หรือจะเป็นการรดน้ำดำหัวผู้ใหญ่ที่เคารพ ยังมีอีกสิ่งหนึ่งที่เทศกาล  “สงกรานต์”  จะขาดไม่ได้เลย นั่นคือ สินค้ายอดฮิตติดกระแส ที่มีออกมาจำหน่ายเพื่อรองรับช่วงเทศกาลนี้โดยตรง อีกทั้งสินค้าเหล่านี้ยังเป็นที่สนใจ และขายดีเป็นพิเศษในช่วงเทศกาลอีกด้วย

สำหรับวันนี้  MThai News  ได้รวบรวม 5 อันดับสินค้าขายดี ที่เป็นเอกลักษณ์และเป็นที่นิยมจนติดกระแส ในช่วงเทศกาลสงกรานต์ มาให้ได้รับชมกันดังนี้
1. เสื้อลายดอก
ในช่วงเทศกาลสงกรานต์ สิ่งคนส่วนใหญ่จะต้องนึกถึงเป็นอันดับต้นๆ คือ เสื้อลายดอกที่มีสีสันสดใสละลานตา โดยนับเป็นเอกลักษณ์ของเทศกาลนี้ไปซะแล้ว อีกทั้งยังถือเป็นสินค้ายอดฮิตติดอันดับของช่วงสงกรานต์ โดยมีแบบให้เลือกซื้อเป็นจำนวนมาก และมีการปรับเปลี่ยนให้ทันยุคสมัยมากยิ่งขึ้น สำหรับแหล่งที่ขายเสื้อลายดอกจะอยู่ที่ย่านตลาดโบ๊เบ๊ หรือ ตามตลาดที่มีการขายเสื้อผ้าทั่วไป ซึ่งเฉลี่ยราคาอยู่ที่ 50-150 บาท


2.ปืนฉีดน้ำ
อุปกรณ์ปืนฉีดน้ำ ถือเป็นอาวุธสำคัญของเทศกาลสงกรานต์ ซึ่งปัจจุบันมีการดัดแปลงทั้งรูปแบบ และลูกเล่นเพิ่มขึ้นมากมาย เช่น ปืนฉีดน้ำแบบกระเป๋าสะพาย ปืนฉีดน้ำอัดลม และปืนฉีดน้ำแบบสูบ จนขณะนี้กลายเป็นสัญลักษณ์ของวันสงกรานต์ไปแล้วก็ว่าได้ แต่ล่าสุด  พล.ต.ต.สมพงษ์ ชิงดวง รอง ผบช.น.  ได้ออกมาเตือนเกี่ยวกับอุปกรณ์ปืนฉีดน้ำ โดยห้ามใช้แบบแรงดันสูง เนื่องจากอาจเกิดอันตรายต่อร่างกายผู้อื่น หากมีผู้เสียหายมาแจ้งความจะมีความผิดทันที ดังนั้นควรเลือกใช้แบบที่ไม่เป็นอันตรายจะดีกว่า ส่วนราคามีตั้งแต่ 199 – 1,000 บาท


3.น้ำอบ
น้ำอบถือเป็นเครื่องหอมชนิดหนึ่งที่มีมาตั้งแต่สมัยโบราณ โดยเอกลักลักษณ์เฉพาะของน้ำอบจะมีความหอมแบบไทย ซึ่งคนส่วนใหญ่มักจะใช้ในการรดน้ำดำหัวผู้ใหญ่ที่เคารพรัก อีกทั้งยังใช้ในการสรงน้ำพระเพื่อความเป็นสิริมงคลแก่ชีวิต น้ำอบจึงถือเป็นสินค้าอีกชนิดหนึ่งที่มียอดขายดีในช่วงเทศกาลสงกรานต์ ทั้งนี้ ราคาจะขึ้นอยู่กับขนาดและรูปแบบของขวด โดยเริ่มต้นที่ประมาณ 20 บาท ไปจนถึง 100 บาท


4.ซองมือถือกันน้ำ
ในช่วงเทศกาลสงกรานต์แบบนี้ สินค้าที่มักเห็นขายกันเป็นจำนวนมากและถือว่าเป็นสิ่งสำคัญเลยก็ว่าได้ นั่นคือ ซองมือถือกันน้ำ ซึ่งเป็นที่นิยมของเหล่าวัยรุ่น เพื่อเป็นการป้องกันมือถือที่มีราคาแพงให้ปลอดภัย และสามารถเล่นสาดน้ำกันได้แบบไม่กังวลอีกด้วย โดยส่วนใหญ่ถือว่ามีราคาไม่แพงซึ่งจะอยู่ที่ราคา 50 – 200 บาท ทั้งนี้แล้วแต่คุณภาพ และรูปแบบ


5.แว่นตากันน้ำ
แว่นตากันน้ำ ถือเป็นแฟชั่นอีกรูปแบบหนึ่งสำหรับช่วงเทศกาลสงกรานต์ที่นิยมกันมาอย่างต่อเนื่อง โดยรูปแบบของแว่นจะมีขนาดที่ใหญ่ รวมถึงมีสีสันสดใสสะดุดตา ซึ่งนอกจากจะสวมใส่เพื่อความสวยงามแล้ว ยังถือเป็นการเพิ่มความปลอดภัยโดยป้องกันไม่ให้น้ำและสิ่งสกปรกเข้าสู่ดวงตาได้อีกด้วย สำหรับราคาจะเริ่มต้นที่ 50 ไปจนถึง 200 บาท



