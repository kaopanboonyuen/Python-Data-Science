ท่าอากาศยานดอนเมือง แจ้งการยกเลิกเที่ยวบินของสายการบินไปยังท่าอากาศยาน นครศรีธรรมราช หลังประกาศปิดทำการชั่วคราวเนื่องจากน้ำท่วม
บริษัท ท่าอากาศยานไทย จำกัด มหาชน ท่าอากาศยานดอนเมือง ขอแจ้งการยกเลิกเที่ยวบินของสายการบินต่างๆ ที่จะเดินทางไปยังท่าอากาศยานนครศรีธรรมราช เนื่องจากเกิดน้ำท่วม และได้ประกาศปิดทำการชั่วคราว ตั้งแต่วันที่ 7 ธันวาคม 2560 เวลา 01.50 น. ถึงวันที่ 8 ธันวาคม 2560 เวลา 24.00 น. โดยมีการยกเลิกเที่ยวบินของสายการบินนกแอร์ ซึ่งหากทางสายการบินสามารถประสานขอลงสนามบินใกล้เคียงได้จะแจ้งให้ผู้โดยสารทราบภายหลัง
สำหรับผู้โดยสารที่ไม่ประสงค์เดินทาง สามารถติดต่อสายการบินเพื่อขอเปลี่ยนบัตรโดยสารได้ สายการบินไทยไลอ้อนแอร์ ผู้โดยสารสามารถติดต่อสายการบินเพื่อขอเปลี่ยนบัตรโดยสารได้ภายใน 30 วัน หรือหากผู้โดยสารมีความประสงค์จะเปลี่ยนเส้นทางไปจังหวัดอื่นในภาคใต้ สามารถเดินทางได้ภายใน 2 วัน โดยไม่คิดค่าบริการ
ส่วนสายการบินไทยแอร์เอเชีย สายการบินได้มีมาตรการเพื่อบรรเทาผลกระทบและดูแลผู้โดยสาร โดยผู้โดยสารสามารถติดต่อสายการบินเพื่อขอเปลี่ยนเที่ยวบิน หรือเปลี่ยนเส้นทางบินไปลงสนามบินอื่นได้ภายใน 14 วัน โดยไม่คิดค่าบริการ หรือขอคืนเป็นเครดิตซึ่งสามารถเก็บไว้ใช้เดินทางได้ครั้งหน้าภายใน 90 วัน
