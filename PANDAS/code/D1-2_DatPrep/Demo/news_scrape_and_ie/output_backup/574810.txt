เครือข่าย  “บัตรทอง”  ในจังหวัดเชียงใหม่ เรียกร้องยุติการแก้กฎหมายหลักประกันสุขภาพ เหตุจะส่งผลกระทบต่อผู้มีรายได้น้อยทั่วประเทศ
ตัวแทนประชาชนผู้ใช้บัตรทองในจังหวัดเชียงใหม่ 30 คน ที่ส่วนใหญ่เป็นผู้สูงอายุ ได้รวมตัวถือป้ายเรียกร้องให้รัฐบาลยุติกระบวนการแก้ไขกฎหมายหลักประกันสุขภาพ หรือ  พ.ร.บ.บัตรทอง  ที่คณะกรรมการพิจารณาร่าง พ.ร.บ.ฯ จะมีการหารือใน วันพรุ่งนี้ ( 6 กค.) โดยเห็นว่าการแก้กฎหมายจะส่งผลกระทบต่อประชาชนผู้ใช้สิทธิ์ โดยเฉพาะคนยากจน
นางสาวบุษยา คุณากรสวัสดิ์ ผู้ประสานงานศูนย์ประสานงานหลักประกันสุขภาพประชาชนจังหวัดเชียงใหม่  ระบุว่า ผู้ใช้บัตรทองมีความกังวลต่อการแก้ไขกฎหมายที่เกิดขึ้น เพราะหากมีการแก้กฎหมาย บัตรทองจะดูแลเฉพาะคนจนที่ลงทะเบียน

ส่วนผู้ที่ไม่ได้ลงทะเบียนอาจต้องร่วมจ่ายเงินทุกครั้งที่ไปโรงพยาบาลซึ่งเป็นภาระค่าใช้จ่ายที่สูงมาก และจะทำให้คนไม่กล้าเข้าโรงพยาบาล เพราะกังวลเรื่องค่าใช้จ่ายและจะทำให้ผู้ป่วยล้มตายอีกมาก ทั้งนี้มองว่ารัฐบาลสามารถเก็บภาษีมาอุดหนุนบัตรทองได้ เช่น ภาษีความหวานในเครื่องดื่ม ที่นอกจากจะดึงเงินเข้ามาสนับสนุนบัตรทอง ยังถือเป็นการป้องกันโรคให้กับคนไทยไปพร้อมกัน
นอกจากนี้ยังเสนอไปยังรัฐบาลให้ยกประโยชน์ของประชาชนเป็นหลักในการแก้ไขกฎหมายและสนับสนุนให้เกิดความเป็นธรรมต่อการกระจายบุคลากรด้านสาธารณสุขในพื้นที่ต่างๆ ทั่วประเทศ ไม่ควรแยกเงินเดือนออกจากการคำนวณงบรายหัวของประชากรในพื้นที่ของบัตรทอง
เพราะจะส่งผลกระทบกับพนักงานที่ไม่ได้บรรจุเป็นข้าราชการในโรงพยาบาลขนาดเล็ก ทั้งยังจะเกิดการกระจุกตัวของบุคลากรในพื้นที่เขตเมือง ไม่เป็นธรรมต่อโรงพยาบาลในพื้นที่ห่างไกล
