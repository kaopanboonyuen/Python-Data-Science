เอกสารหลุด! เตือน 14 ตู้เอทีเอ็มทั่วกรุงโดน  “สกิมมิ่ง”  ด้านธนาคารไทยพาณิชย์ เผย เป็นการออกจดหมายเวียนให้ธนาคารสมาชิกรับทราบ แต่ยังไม่เกิดความเสียหาย
เมื่อวันที่ 6 ก.ค. 2560 ที่ผ่านมา มีเอกสารจากธนาคารแห่งหนึ่งถูกเผยแพร่ส่งต่อกันในสื่อโซเชียลมีเดีย โดยเอกสารดังกล่าวเป็นการแจ้งเตือนให้ระวังการใช้ตู้เอทีเอ็มของธนาคารไทยพาณิชย์ที่ถูกติดตั้งตั้งสกิมเมอร์ ไว้ 14 จุดในพื้นที่กรุงเทพมหานคร ได้แก่
รถไฟฟ้าเอ็มอาร์ที สถานีหัวลำโพง, รถไฟฟ้าเอ็มอาร์ที สถานีสามย่าน, ตลาดทรัพย์มิตร ลาดพร้าว, โลตัส เอ็กซเพรส เอสโซ่ บางนา กม.2, เซเว่นอีเลฟเว่น สุขุมวิท 107 แบริ่ง, ร้าน 34 เมดีซีน รามอินทรา 34, ตลาดนัดเลียบด่วน รามอินทรา, ปตท.ถนนเลียบทางด่วน รามอินทรา-อาจณรงค์ 2, ห้างสรรพสินค้า รามอินทรา สแควร์ เครื่อง2, สาขาเทอร์มินอล 21 เครื่อง 1 และเครื่อง 2, เซเว่น-อีเลฟเว่น ลาดพร้าว วังหิน 78, ร้าน กิฟท์ เน็ท แอนด์ เกม ลาดพร้าว 71 และเซเว่น-อีเลฟเว่น ตลาดศรีวนิช ดินแดง
ล่าสุด  ธนาคารไทยพาณิชย์  ได้ออกมาเปิกเผยว่า ตามที่มีการส่งต่อจดหมายเวียนภายในของกลุ่มธนาคารที่เป็นสมาชิกของชมรมธุรกิจบริการ ATM สมาคมธนาคารไทย เกี่ยวกับเรื่องเครื่อง ATM ของธนาคารไทยพาณิชย์ถูก skimming นั้น ธนาคารขอเรียนว่า กลุ่มธนาคารที่เป็นสมาชิกของชมรมฯ ได้มีความร่วมมือกันในการแลกเปลี่ยนข้อมูลในกรณีมีข้อสงสัยที่อาจจะเกิดการ skimming เครื่อง ATM ของธนาคารสมาชิกทุกธนาคาร
โดยชมรมฯ จะมีการออกจดหมายเวียนให้ธนาคารสมาชิกได้รับทราบ เพื่อหาทางป้องกันความเสียหายที่อาจจะเกิดขึ้นได้อย่างรวดเร็ว เช่น การอายัดและเปลี่ยนบัตรให้กับลูกค้า เป็นต้น โดยที่ไม่มีการนำข้อมูลภายในชมรมฯ เผยแพร่ออกไปยังหน่วยงานอื่น หรือภายนอกธนาคาร ซึ่งอาจจะก่อให้เกิดความเข้าใจผิดและเกิดความไม่เชื่อมั่นในการทำธุรกรรมผ่านเครื่อง ATM ทั้งหมดได้
ธนาคารขอเรียนลูกค้าและประชาชนที่ได้รับข้อมูลดังกล่าวว่า ธนาคารมีมาตรการเชิงรุกด้วยระบบในการตรวจสอบความผิดปกติของเครื่อง ATM ทุกเครื่องอย่างใกล้ชิด มีการแจ้งเตือนอย่างทันท่วงที และมีกระบวนการป้องกันปัญหาบนความปลอดภัยขั้นสูงสุด รวมถึงให้ความสำคัญกับการดูแลลูกค้าของธนาคารเป็นอย่างดี
หากในกรณีที่ลูกค้าของธนาคารเกิดความเสียหายอันเนื่องมาจากการ skimming ของกลุ่มมิจฉาชีพ ธนาคารก็พร้อมให้ความสะดวก ความคุ้มครอง และรับผิดชอบอย่างเต็มที่ ธนาคารขอยืนยันที่จะดูแลและให้บริการลูกค้าด้วยความปลอดภัยอย่างสูงสุด ขอให้ลูกค้าทุกท่านเชื่อมั่นในการทำธุรกรรมผ่านเครื่อง ATM ของธนาคารไทยพาณิชย์ดังเดิม หากลูกค้ามีข้อสงสัยสามารถสอบถามได้ที่ศูนย์บริการลูกค้าธนาคารไทยพาณิชย์  โทรศัพท์ 02 777 7777
