กฟน. เตือนระวังมิจฉาชีพแอบอ้างเก็บค่าไฟ แจ้งตัดไฟฟ้า เปลี่ยนมิเตอร์ ล้างแอร์ และตรวจซ่อมอุปกรณ์ไฟฟ้า
การไฟฟ้านครหลวง (กฟน.) เตือนผู้ใช้ไฟฟ้าให้ระมัดระวังกลุ่มมิจฉาชีพแอบอ้างเป็นพนักงานของการไฟฟ้านครหลวง พร้อมปลอมแปลงบัตรพนักงาน เพื่อใช้ในการแสดงตนออกให้บริการรับชำระค่าไฟฟ้า แจ้งเอกสารเตือนตัดไฟฟ้าใบเสร็จปลอม เปลี่ยนเครื่องวัดหน่วยไฟฟ้า (มิเตอร์) ล้างแอร์ และตรวจซ่อมอุปกรณ์ไฟฟ้าหรือหลอกลวงทำให้เสียทรัพย์
นายชาญ ปัทมะวิภาค ผู้อำนวยการฝ่ายสื่อสารองค์กร การไฟฟ้านครหลวง (กฟน.) เปิดเผยว่า ตามที่มีกลุ่มมิจฉาชีพแอบอ้างเป็นพนักงานของ กฟน. โดยปลอมแปลงบัตรประจำตัวพนักงานเพื่อใช้ในการแสดงตนให้บริการรับชำระค่าไฟฟ้านอกสถานที่ แจ้งเอกสารเตือนตัดไฟฟ้าออกใบเสร็จปลอม หรือแจ้งเปลี่ยนเครื่องวัดหน่วยไฟฟ้า (มิเตอร์) แอบอ้างเป็นตัวแทนให้บริการล้างเครื่องปรับอากาศ รวมถึงดำเนินการตรวจซ่อมอุปกรณ์ไฟฟ้าภายในบ้านนั้น

ขอแจ้งให้ทราบว่าทาง กฟน. ไม่มีบริการให้พนักงานรับชำระค่าไฟฟ้า เก็บเงินค่าเปลี่ยนเครื่องวัดฯ รวมถึงไปดำเนินการตรวจซ่อมอุปกรณ์ไฟฟ้านอกสถานที่แต่อย่างใด ในส่วนโครงการล้างแอร์ลดโลกร้อนในราคาพิเศษ ประจำปี 2560 ได้เสร็จสิ้นโครงการแล้ว ยกเว้นกรณีที่ กฟน. จัดกิจกรรมส่งเสริมความสัมพันธ์กับชุมชน หรือโครงการต่างๆ ซึ่งจะมีการประชาสัมพันธ์ให้ผู้ใช้ไฟฟ้าทราบผ่านช่องทางสื่อสารทางการของ กฟน. หรือสื่อมวลชนทราบก่อนทุกครั้ง
สำหรับช่องทางรับชำระค่าไฟฟ้า ผู้ใช้ไฟฟ้าสามารถชำระค่าไฟฟ้าได้ที่การไฟฟ้านครหลวงเขต และสาขาย่อย หรือชำระค่าไฟฟ้าผ่านบริการอื่น ๆ อาทิ MEA Smart Life Application ผ่านตัวแทนรับชำระค่าไฟฟ้า เช่น เคาน์เตอร์เซอร์วิส บริการชำระเงินผ่านโทรศัพท์มือถือ (Mobile Banking) หักบัญชีธนาคาร ชำระเงินผ่านเคาน์เตอร์ธนาคารและผ่านตู้ ATM หรือช่องทางอื่น ๆ ได้โดยสะดวก ผู้ใช้ไฟฟ้าสามารถศึกษาช่องทางรับชำระค่าไฟฟ้าเพิ่มเติมได้ที่เว็บไซต์ www.mea.or.th
ทั้งนี้ หากผู้ใช้ไฟฟ้าพบกลุ่มมิจฉาชีพแอบอ้างหลอกลวงทำให้เสียทรัพย์ ให้รีบแจ้งเจ้าหน้าที่ตำรวจในพื้นที่ หรือต้องการข้อมูลเพิ่มเติมหรือมีปัญหาข้อสงสัยสามารถติดต่อสอบถามได้ที่ MEA Call Center โทร.1130 ได้ตลอด 24 ชั่วโมง
