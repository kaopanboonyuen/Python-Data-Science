นายกอบศักดิ์ ดวงดี เลขาธิการสมาคมธนาคารไทย เปิดเผยว่า จากการหารือร่วมกับสมาชิกธนาคาร และนายกฤษฎา บุญราช รัฐมนตรีว่าการกระทรวงเกษตรและสหกรณ์ เพื่อหาแนวทางช่วยเหลือเกษตรที่เป็นลูกหนี้ กองทุนฟื้นฟูและพัฒนาเกษตรกร

โดยที่ประชุมมีข้อตกลงจะช่วยเหลือลูกหนี้เกษตรกร เฉพาะเงินต้นไม่เกิน 2 ล้าน 5 แสนบาท โดยลดเงินต้นให้ 50% พร้อมยกหนี้ที่เหลือให้ แต่มีเงื่อนไขว่าต้องเป็นหนี้ที่เกิดจากการเกษตรเท่านั้น ส่วนลูกหนี้ที่มีมูลหนี้เกิน 2 ล้าน 5 แสนบาท ซึ่งมีจำนวน 244 ราย จะชะลอบังคับคดีและเจรจาเป็นรายๆ ไป
ด้านผู้อำนวยการสำนักบริหารกองทุนเพื่อช่วยเหลือเกษตรกรและรับเรื่องร้องเรียน ระบุว่า จำนวนลูกหนี้ที่มูลค่าหนี้ไม่เกิน 2 ล้าน 5 แสนบาท มีทั้งสิน 692 ราย แต่เป็นลูกหนี้ที่ผ่านเกณฑ์เพียง 119 ราย ส่วนที่เหลือเป็นหนี้นอกภาคเกษตร เช่น กู้เพื่อใช้สอย
โดยนับตั้งแต่จัดตั้งกองทุนฟื้นฟูและพัฒนาเกษตรกร ในปี 2549 จนถึงเดือนกรกฎาคม 2561 ธนาคารพาณิชย์ได้เจรจาหนี้และช่วยเหลือเกษตรกรแล้วทั้งสิ้น 3,206 ราย คิดเป็นเงินประมาณ 1,207 ล้านบาท
