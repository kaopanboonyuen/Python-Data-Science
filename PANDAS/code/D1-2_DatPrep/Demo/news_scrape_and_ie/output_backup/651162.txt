วันนี้ (19 มิถุนายน 2561) ผู้สื่อข่าว MThai ได้เดินทางที่ร้านอาหารเขาพับผ้า ต.ช่อง อ.นาโยง จ.ตรัง เพื่อพูดคุยกับนางปริยากร องศารา อายุ 58 ปีเจ้าของร้านอาหารเขาพับผ้า ที่ใช้ช่วงเวลาของฤดูกาลทุเรียนบ้าน หรือทุเรียนพันธุ์พื้นเมืองร่วงหล่น ออกตระเวนรับซื้อทุเรียนบ้านถึงสวนของเกษตรกร เพื่อนำมาทำเค้กทุเรียนบ้าน ของดีเมืองตรัง ที่ 1 ปีจะกินได้เพียง 2 เดือนเท่านั้น
โดยนางปริยากร เผยว่า ปีนี้ลูกค้ามาถามหาเค้กทุเรียนบ้านตั้งแต่ต้นฤดู คือตั้งแต่เดือน มิถุนายน-กรกฎาคม ซึ่งหลังเปิดตัวได้ประมาณ 1 สัปดาห์ปรากฏว่าขายดีจนผลิตแทบไม่ทันเลยทีเดียว บางวันขายหมดเกลี้ยงภายในเวลาไม่ถึง 3 ชั่วโมง ลูกค้าบางรายที่ต้องเดินทางไกลจึงต้องสั่งจองล่วงหน้า
สำหรับการทำเค้กทุเรียนบ้านนั้น ก็ทำเหมือนกับเค้กทั่วๆ ไป แต่ใส่เนื้อทุเรียนบ้านลงไปปั่นและตีให้กับเข้าเนื้อแป้ง ก่อนนำมาเข้าเตาอบนานประมาณ 25 นาทีแล้วจึงนำออกจากเตา ใส่กล่องบรรจุ ขายในราคากล่องละ 80 บาท
อย่างไรก็ดีแม้ว่า เค้กทุเรียนบ้านจะมีให้รับประทานกันแค่ช่วงสั้นๆ แต่ทางร้านก็มีเค้กผลไม้ตามฤดูกาลที่หาได้ง่ายในพื้นที่ มาให้รับประทานตลอดปีด้วย ซึ่งหากลูกค้าท่านใดอยากลองชิมก็สามารถแวะเวียนไปได้
