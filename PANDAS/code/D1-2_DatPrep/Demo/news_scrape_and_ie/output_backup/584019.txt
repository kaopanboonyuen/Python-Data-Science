ตัดสิทธิ์ตลอดชีพ! ผู้ค้าสลาก 296 ราย เบื้องต้นจากการตรวจสอบมีการทำผิดสัญญา นำสลากที่ได้โควต้าไปขายช่วงต่อ
นายธนวรรธน์ พลวิชัย  กรรมการสลากกินแบ่งรัฐบาล ในฐานะโฆษกคณะกรรมการสลากกินแบ่งรัฐบาล เปิดเผยว่า ทางสำนักงานสลากฯ เตรียมตัดสิทธิ์ตลอดชีพในการสั่งจอง สั่งซื้อสลากของประชาชนที่ทำผิดสัญญาประมาณ 269 ราย หลังจากที่มีข้อมูลพบว่าทำผิดสัญญาการสั่งซื้อขายโดยนำสลากที่ตนเองได้รับไปขายช่วงต่อให้กับผู้ค้าอื่นๆ

ซึ่งทางกองสลากฯ ยืนยันว่า กรณีดังกล่าวเป็นต้นเหตุของการนำสลากไปรวมชุดและเป็นความจำเป็นที่คนขายขั้นสุดท้ายต้องนำไปจำหน่ายในราคาที่แพงเกินกว่าที่กฎหมายกำหนด โดยเจ้าหน้าที่สำนักงานสลากกินแบ่งรัฐบาลพร้อมด้วยเจ้าหน้าที่ทหารของมณฑลทหารบกที่ 28 รวมถึงตำรวจ สภ.วังสะพุง จ.เลย มีการสนธิกำลังเข้าตรวจสอบว่ามีการตั้งจุดรับเหมาซื้อสลากจากลูกค้าที่สั่งจอง และมารับสลากที่บริเวณบริเวณไปรษณีย์วังสะพุง จึงได้เชิญผู้ที่ตั้งจุดรับซื้อเบื้องต้นมี 13 ราย เข้าพบและขอความร่วมมือว่าไม่ควรกระทำลักษณะนี้
ทั้งนี้สำหรับจำนวนสลากที่ผู้ค้านำมาขายช่วงต่อพบว่ามี 1,345 เล่ม จากผู้ค้า 269 คน โดยหลังจากที่ตรวจสอบหมายเลขรหัสด้านหน้าสลากแล้วจะมีการดำเนินการตัดสิทธิ์รับสลากและตัดรายชื่อออกจากระบบโครงการสั่งซื้อ รวมถึงการจองสลากทันที
