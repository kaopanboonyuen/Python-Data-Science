ภาคเอกชนประเมินการเข้ามาของยักษ์ใหญ่อี-คอมเมิร์ซอย่าง  ‘อาลีบาบา’  จะช่วยเปิดโอกาสให้ เอสเอ็มอี ส่งออกสินค้าไปต่างประเทศได้มากขึ้น ขณะที่ค้าปลีกไทยในปีนี้จะได้รับอานิสงส์จากเศรษฐกิจไทยที่ขยายตัว
นายสมพงษ์ รุ่งนิรัติศัย ประธานกรรมการบริหาร เทสโก้ โลตัส กล่าวว่า ภาพรวมธุรกิจค้าปลีกของไทยในปีนี้ จะขยายตัวได้ดีกว่าปีที่ผ่านมา เพราะได้รับอานิสงส์จากภาพรวมเศรษฐกิจที่ปรับตัวดีขึ้น และส่งผลต่อความเชื่อมั่นของผู้บริโภค

ส่วนการเข้ามาของอาลีบาบา กรุ๊ป ยักษ์ใหญ่อี-คอมเมิร์ซจากประเทศจีนนั้น ขณะนี้ยังเร็วเกินไปที่จะพูดถึงผลกระทบที่อาจเกิดขึ้นกับธุรกิจค้าปลีกของไทย แต่มองว่าเป็นการเชื่อมโยงโอกาสให้ผู้ประกอบการเอสเอ็มอีสามารถส่งออกสินค้าไปยังต่างประเทศได้มากขึ้น
ในส่วนของ เทสโก้ โลตัส เตรียมขยายช่องทางการจัดจำหน่ายสินค้าผ่านระบบออฟไลน์และออนไลน์ไปพร้อมกัน หรือ ออมนิแชนแนล เพื่อมอบความสะดวกสบายในการจับจ่ายสินค้าได้ทุกที่ทุกเวลาให้กับลูกค้ายุค 4.0 ผ่านเครื่องมือทางดิจิทัลและโปรแกรมคลับการ์ด หลังยอดขายสินค้าออนไลน์ของบริษัทเติบโตเป็นตัวเลขสองหลักในทุกปี แม้สัดส่วนยังน้อยเมื่อเทียบกับการขายผ่านช่องทางออฟไลน์ หรือร้านค้า แต่มองว่าออนไลน์ ถือเป็นอีกหนึ่งทางเลือกในการซื้อสินค้าในปัจจุบัน
