ปตท.สผ.  ระงับลงทุนโครงการใหม่ทั้งหมดในอินโดนีเซีย จนกว่าจะได้ข้อยุติกรณีฟ้องร้องค่าเสียหาย ยันพิสูจน์ตามข้อเรียกร้อง
นายสมพร ว่องวุฒิพรชัย ประธานเจ้าหน้าที่บริหารและกรรมการผู้จัดการใหญ่ บริษัท ปตท.สำรวจและผลิตปิโตรเลียม จำกัด(มหาชน) หรือ ปตท.สผ.  เปิดเผยว่า ปตท.ผส. จะระงับการลงทุนโครงการใหม่ในประเทศอินโดนีเซียทั้งหมด ซึ่งมีการศึกษาไว้มากกว่า 1 โครงการ รวมถึงระงับการลงทุนเพิ่มเติมต่างๆ ไปจนกว่าจะได้ข้อยุติกรณีรัฐบาลอินโดนีเซียฟ้องร้องค่าเสียหายจาก ปตท.สผ.และ PTTEP Australasia (Ashmore Cartier ) หรือ PTTEP AA จากเหตุการณ์น้ำมันรั่วไหลของแหล่งมอนทาราในทะเลติมอร์ ประเทศออสเตรเลีย เมื่อปี 2552

ส่วนการลงทุนเดิมที่ ปตท.สผ.ดำเนินการอยู่ในประเทศอินโดนีเซียก็จะดำเนินการต่อไป โดยปัจจุบันมีอยู่เพียงโครงการเดียวคือ โครงการนาทูน่า ซี เอ ทั้งนี้ ปตท.สผ. และ PTTEP AA ยังไม่ได้รับเอกสารเกี่ยวกับการฟ้องร้องอย่างเป็นทางการ จึงยังไม่ทราบมูลค่าการฟ้องร้องที่ชัดเจน และได้เตรียมความพร้อมในการต่อสู้คดี
ซึ่งที่ปรึกษากฎหมายได้ให้ความเห็นในเบื้องต้นว่า การยึดทรัพย์สินของ ปตท.สผ. และ PTTEP AA ไม่สามารถกระทำได้ตามหลักกฎหมาย เนื่องจากทั้ง 3 ประเทศ คือ ไทย อินโดนีเซีย และออสเตรเลีย ไม่มีสนธิสัญญาการยอมรับคำพิพากษาระหว่างประเทศต่อกัน
นอกจากนี้  นายสมพร  กล่าวว่า จากกรณีรัฐบาลอินโดนีเซียยื่นฟ้องร้อง ปตท.สผ.นั้น มั่นใจว่าจะไม่มีผลกระทบต่อการเข้าร่วมประมูลแหล่งสัมปทานปิโตรเลียมที่จะหมดอายุ เนื่องจาก ปตท.สผ.ให้ความสำคัญในเรื่องความปลอดภัยสิ่งแวดล้อมเป็นหลักอยู่แล้ว ส่วนกรณีที่ภาครัฐอาจจะเลื่อนการประมูลจากเดือน ก.ค. 2560 ออกไปนั้น อาจจะมีผลกระทบต่อการคงอัตราการผลิตปิโตรเลียมแหล่งบงกชใน 5-6 ปีข้างหน้ายากขึ้น ขณะที่ราคาน้ำมันที่ยังคงผันผวนในขณะนี้ ทาง ปตท.สผ.ยังคาดการณ์ว่าราคาเฉลี่ยทั้งปี 2560 จะอยู่ที่ 49 เหรียญสหรัฐฯ ต่อบาร์เรล
