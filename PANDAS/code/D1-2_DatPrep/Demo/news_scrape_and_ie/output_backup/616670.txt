วันนี้ (7 ก.พ. 61) ผู้สื่อข่าว MThai News ได้ลงพื้นที่สำรวจราคาดอกกุหลาบ ที่ ปากคลองตลาด หลังใกล้เข้าสู่ช่วงวันวาเลนไทน์ โดยบรรยากาศยังคงไม่คึกคักมากนัก แต่ก็ยังมีผู้คนออกมาหาซื้อดอกไม้อย่างต่อเนื่อง ซึ่งจะเริ่มคึกคักในช่วงวันที่ 9-14 ก.พ. นี้ และอาจยาวไปถึงวันตรุษจีน

ทั้งนี้ แม่ค้า ปากคลองตลาด เผยว่า ตอนนี้หลายๆ ร้านเริ่มมีการสั่งดอกไม้เข้ามาเตรียมไว้แล้ว ส่วนราคาดอกกุหลาบปีนี้ไม่ต่างจากปีที่แล้วเท่าไหร่ โดยจะอยู่ที่ 200 – 500 บาท ซึ่งสีแดงจะเป็นสียอดนิยม ทำให้มีราคาแพงกว่าสีอื่นๆ อย่างสีชมพู ราคาจะอยู่ที่ 150 บาทเท่านั้น

นอกจากนี้ แม่ค้า ยังเผยว่า หลังจากมีการจัดระเบียบปากคลองตลาด ทำให้ทุกอย่างไม่เหมือนเดิม มีทั้งข้อดีข้อเสียต่างกัน ข้อดีคือ เป็นระเบียบมากขึ้น แต่ข้อเสียคือ ไม่คึกคัก เพราะคนกระจายไปหมดจะให้ขายได้กำไรเท่าเดิมก็เป็นไปไม่ได้ บางครั้งนักท่องเที่ยวมาเดินดูดอกไม้ก็ไม่ค่อยเห็น พ่อค้า แม่ค้า ที่อยู่ที่นี่มีแต่คนที่มีร้านเป็นตึก เป็นบ้านของเขา ไม่มีใครอยากย้ายไปไหน อยู่มา 30-40 ปี



