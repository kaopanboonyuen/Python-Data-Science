วันที่ 7 มี.ค. 2562 ผู้สื่อข่าวเดินทางไปที่สถานีรถไฟฟ้า แยกบางพลู ถนนรัตนาธิเบศร์ ต บางรักพัฒนา อ.บางบัวทอง จ.นนทบุรี หลังมีประชาชนแนะนำว่ามีร้านอาหารราคาถูกและอร่อย เหมาะสำหรับผู้ใช้แรงงาน มนุษย์เงินเดือน คนขับรถรับจ้างสาธารณะและประชาชนทั่วไปที่มีรายได้น้อย จุดขายของร้านแห่งนี้คือไม่จำกัดปริมาณข้าว ผักเคียง เรียกว่าลูกค้าสามารถตักข้าวเองได้แบบบุฟเฟต์ ตักได้ตามที่ต้องการอิ่ม ไม่ใช่แค่ปริมาณข้าวแต่ดูจากกับข้าวที่ขายให้แต่ละอย่างก็มีปริมาณมาก แถมลูกค้าที่เข้ามารับประทานยืนยันความอร่อย ไม่ใช่แค่ปริมาณเยอะเท่านั้น


ทั้งนี้ร้านเจ๊ออม เป็นร้านเพิงหลังคามุงจาก ตั้งอยู่ริมถนนรัตนาธิเบศร์ ติดกับสถานีรถไฟฟ้า แยกบางพลู ขายอาหารตามสั่ง ข้าวขาหมู ก๋วยเตี๋ยวไก่และกาแฟโบราณ เปิดขายมานานกว่า 9 ปี โดยมี น.ส.เสาวลักษณ์ ใจชื่น หรือเจ๊ออม อายุ 28 ปี และว่าที่ ร.ต.กิตติชัย พรมกะบุตร อายุ 32 ปี สองสามีภรรยาเป็นเจ้าของร้าน กลุ่มลูกค้าส่วนใหญ่เป็นพนักงานบริษัท พนักงานส่งของ คนขับรถแท็กซี่ เข้ามารับประทาน โดยร้านจะเปิดตั้งแต่เวลา 06.30 น.ถึง 16.00 น. แต่ส่วนใหญ่ของจะหมดก่อนเพราะมีลูกค้าเข้ามารับประทานเป็นจำนวนมาก โดยเฉพาะข้าวขาหมู บุฟเฟต์ที่ตักข้าวและผักได้แบบไม่อั้น ใครจะทานเท่าไหร่ตักข้าวได้ตามต้องการ

ทางด้านนายอนุภาพ กลีบบัว อายุ 33 ปี คนขับรถแท็กซี่ กล่าวว่า ตนขับรถแท็กซี่มา 3 ปี ตนแวะมาทานที่นี่บ่อย มาเรื่อยๆ ร้านนี้อร่อยและอิ่ม เขาให้เราตักข้าวได้เรื่อยแบบเยอะมากอิ่มไม่อั้น ทั้งข้าวและผัก อร่อย ช่วยให้เราประหยัดและคุ้มด้วย
ขณะที่นายไพรัช จรเสมอ อายุ 53 ปี พนักงานขับรถหน่วยงานราชการ กล่าวว่า ตนมาทานที่นี่เกือบ 10 ปีแล้ว รสชาติดีอาหารไม่แพง เขาให้ลูกค้าตักข้าว ตักผักเอาเอง ส่วนขาหมูเขาจะสับให้แต่ก็เยอะอยู่ ทุกครั้งที่ทานอิ่มมาก จะมาทานบ่อยถ้าไม่ได้ออกนอกพื้นที่ ราคาจานละ 35 บาท พิเศษ 40 บาท เชิญชวนคนที่อยู่แถวบางบัวทอง และระแวกใกล้เคียง จ.นนทบุรี มาชิมความอร่อย ถูก และอิ่ม

น.ส.เสาวลักษณ์ ใจชื่น หรือเจ๊ออม อายุ 28 ปี กล่าวว่า ที่ตนมาเปิดร้านขายอาหารแบบนี้จะเน้นขายลูกค้าที่เป็นมนุษย์เงินเดือน ขายให้เขาอยู่ได้เราอยู่ได้ เวลาลูกค้าเข้ามารู้สึกอิ่มท้อง สบายใจ เราจะเน้นเรื่องความสะอาดด้วย ลูกค้าเข้ามาสามารถตักข้าว ตักผักเคียง ผักสด น้ำซุปได้เลยแล้วแต่ลูกค้าต้องการ กำไรที่ได้ก็พออยู่ได้ วันละประมาณ 2-3 พันบาท มีข้าวขาหมู ก๋วยเตี๋ยวไก่ และอาหารตามสั่ง ทุกอย่างที่เป็นข้าวสามารถตักข้าวเอาเองได้เลย ทุกอย่างราคาธรรมดา 35 บาท พิเศษ 40 บาท ตนขายมาตั้งแต่อายุ 19 จนตอนนี้อายุ 28 ปีแล้ว ลูกค้าจะเยอะช่วง 9 โมงเช้า และช่วงเที่ยง ขาหมูตนขายวันละประมาณ 30-40 กก.ใครผ่านมาแถวแยกบางพลู ใกล้สถานีรถไฟฟ้า มาทานขาหมูบุฟเฟต์ และอาหารตามสั่ง ร้านนี้ยินดีให้บริการ

