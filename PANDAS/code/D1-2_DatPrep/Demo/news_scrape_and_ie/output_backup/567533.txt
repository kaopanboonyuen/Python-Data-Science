หุ้นไทย  เปิดบวก 1.59 จุด เพิ่มขึ้น 238 หลักทรัพย์ โบรกมองขาดปัจจัยหนุนขาดปัจจัยหนุน แนะขายทำกำไรช่วงสั้น
บรรยากาศการลงทุนในตลาดหุ้นไทยเช้าวันนี้ (30 พ.ค.) เปิดทำการเมื่อเวลา 10.00 น. ดัชนีปรับตัวเพิ่มขึ้น 1.59 จุด แตะที่ระดับ 1,569.76 จุด ด้วยมูลค่าการซื้อขาย 1,228.98 ล้านบาท โดยหลักทรัพย์เพิ่มขึ้น 238 หลักทรัพย์ ลดลง 140 หลักทรัพย์ ไม่เปลี่ยนแปลง 340 หลักทรัพย์
นักวิเคราะห์  บล.เคทีบี (ประเทศไทย)  มองว่าตลาดหุ้นไทยวันนี้ ยังคงขาดแรงหนุน และรอคอยตัวแปรสำคัญในต่างประเทศ ซึ่งจะทำให้นักลงทุนระดับสถาบันชะลอการลงทุน หรืออาจมีการขายทำกำไรช่วงสั้นเข้ามาในตลาด ซึ่งจะทำให้ดัชนีมีแนวโน้มที่จะอ่อนตัวลงในวันนี้
ส่วนปัจจัยในประเทศ การอ่อนค่าลงของเงินบาทลดแรงกดดันต่อตลาดหุ้นไปได้ระดับหนึ่ง เช้านี้เงินบาทซื้อขายกันที่ 34.11 บาท/ดอลล่าร์ แต่นักลงทุนกำลังรอดูการเร่งการใช้จ่าย-ลงทุน-อนุมัติ-ประมูลงานใหญ่ของภาครัฐฯ เนื่องจากมีผลต่อการขยายตัวทางเศรษฐกิจและกำไรของบริษัทในตลาดหุ้น
ด้านสำนักงานเศรษฐกิจการคลัง (สศค.) ยังคงเป้า GDP ปีนี้ไว้ที่ 3.6% ตัวแปรที่กำลังเข้ามาเป็นความเสี่ยงของตลาด คือสถานการณ์ฝนตกต่อเนื่องและภาวะน้ำท่วม ว่าจะสร้างความเสียหายให้กับพื้นที่ทางการเกษตรหรือไม่ สำหรับกลยุทธ์การลงทุน นักเก็งกำไรแนะนำให้ “ขายทำกำไรช่วงสั้น” เนื่องจากการดีดตัวขึ้นมาของดัชนีฯในลักษณะของ Technical Rebound น่าจะใกล้จบลงแล้ว
