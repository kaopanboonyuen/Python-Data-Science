สองสามีภรรยา ชาวจังหวัดนครศรีธรรมราช ซึ่งเคยหมดหวังจากอาชีพค้าขาย ผันตัวเองมาทำสวนทุเรียน สร้างรายได้ปีละเกือบสองล้านบาท
นายณรงค์ศักดิ์ สิงขรณ์ อายุ 60 ปี หรือ ลุงศักดิ์ เกษตรกรหมู่ 2 ตำบลนบพิตำ อำเภอนบพิตำ จังหวัดนครศรีธรรมราช เปิดเผยว่า ตนเอง และ ภรรยา คือ นางกานดา สิงขรณ์ อายุ 52 ปี หรือ เจ๊หมวย เคยประกอบอาชีพค้าขาย แต่ไม่ประสบความสมสำเร็จ ชีวิตล้มลุกคลุกคลานมาตลอด

กระทั่งผันตัวเองมาเป็นเกษตรกร โดยนำพันธุ์ทุเรียนหมอนทองจาก จังหวัดจันทบุรี มาทดลองปลูกรอบๆบ้านจำนวน 10 ต้น ดูแลเอาใจใส่อย่างดี จนเก็บผลทุเรียนขายได้เงินจำนวนหลายแสนบาท อีกทั้งที่ผ่านมายังได้รับคำชมจากลูกค้าว่าทุเรียนที่ปลูกมีรสชาติอร่อยไม่เหมือนทุเรียนหมอนทองทั่วๆไป ซึ่งอาจเป็นเพราะดินดีอุดมสมบรูณ์ด้วยแร่ธาตุ อากาศดีตลอดปี ทำให้ทุเรียนมีรสชาติอร่อย เป็นที่ต้องการของตลาด
หลังจากนั้นจึงได้ขยายพื้นที่ปลูกต้นทุเรียน บริเวณที่ดินเชิงเขาประมาณ 5 ไร่ โดยปลูกต้นทุเรียนพันธ์หมอนทองจำนวน 100 ต้น ใช้เวลาปลูกจนกระทั่งเก็บเกี่ยวประมาณ 6 เดือน เมื่อถึงเวลาเก็บเกี่ยว จะมีพ่อค้าแม่ค้ามารับซื้อผลผลิตถึงในสวน ทำให้แต่ละปี มีรายได้จากการขายทุเรียน เกือบ 2 ล้านบาท
ลุงศักดิ์ ยังบอกอีกว่า ปีนี้ได้ผลทุเรียนประมาณ 7,000 ลูก แต่ราคาไม่สู้ดีนัก เพราะมีผู้รับเหมานำทุเรียนอ่อนไปขายต่างประเทศ ทำให้ราคาทุเรียนหมอนทองตกลง แต่เดิมได้กิโลกรัมละ 100 บาท แต่ปีนี้กิโลกรัมละ 53 บาท อย่างไรก็ตาม อยากฝากถึงเกษตรกรสวนทุเรียน ว่า อย่าตัดผลทุเรียนอ่อนขายให้กับลูกค้า เพราะเป็นการไม่ซื่อสัตย์ในอาชีพตนเอง
