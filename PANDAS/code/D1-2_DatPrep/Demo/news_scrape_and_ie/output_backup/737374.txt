หัวเว่ย ผู้นำด้านโครงสร้างพื้นฐานเทคโนโลยีสารสนเทศและการสื่อสารชั้นนำระดับโลก ร่วมกับกระทรวงดิจิทัลเพื่อเศรษฐกิจและสังคม หน่วยงานภาครัฐและเอกชน และสถาบันการศึกษาชั้นนำ พร้อมเดินหน้าการทดสอบเทคโนโลยี 5G (5G Testbed) สู่การใช้งานจริง ในฐานะผู้จำหน่ายรายแรกและรายเดียวในปัจจุบันที่ได้นำระบบเครือข่าย 5G แบบครบวงจรมาติดตั้งในศูนย์ทดสอบ 5G (5G Testbed) พื้นที่ EEC
โดยหัวเว่ยจะให้บริการแพลตฟอร์มสำหรับใช้ทดสอบและทดลองการใช้งานเทคโนโลยี 5G ในพื้นที่จริง รวมถึงต่อยอดการวิจัยและพัฒนาเกี่ยวกับเทคโนโลยี 5G ในประเทศไทย ณ มหาวิทยาลัยเกษตรศาสตร์ วิทยาเขตศรีราชา
ความร่วมมือแบบเปิดกว้างครั้งนี้มีวัตถุประสงค์เพื่อทดสอบและพัฒนาการใช้งานเทคโนโลยี 5G ทั้งในห้องทดสอบ (Indoor) และการทดสอบภาคสนาม (Outdoor) และนำการใช้งานใหม่ๆ มาให้บริการแก่ผู้บริโภคในส่วนต่างๆ ทั้งภาคการศึกษา ยานยนต์ การผลิตและอุตสาหกรรม การแพทย์ และอื่น ๆ ซึ่งจะได้รับประโยชน์มหาศาลจากเทคโนโลยีที่ล้ำสมัย โดยเทคโนโลยี 5G นั้นมีข้อดีมากมาย รวมถึงการเชื่อมต่อแบบไร้สายที่ทรงพลัง เหมาะกับการใช้งานและสร้างสรรค์นวัตกรรมในทุกอุตสาหกรรม
การทดสอบเทคโนโลยี 5G ครั้งแรกในประเทศไทยนี้จะสาธิตด้วยการถ่ายทอดสดในระบบวิดีโอแบบมัลติ-ยูเอชดี (Multi-UHD Video Live) และเทคโนโลยี VR เสมือนจริงไร้สายแบบ 360 องศา (360 Wireless VR) เพื่อแสดงให้เห็นถึงบทบาทของ 5G ที่ช่วยพัฒนาการใช้งานวิดีโอความละเอียดสูงแบบ UHD บนเครือข่ายที่มีแถบคลื่นความถี่สูง ความหน่วงต่ำและความน่าเชื่อถือสูง ทำให้เกิดการเชื่อมต่อรูปแบบใหม่ สถาปัตยกรรมแบบใหม่ และมีเดียใหม่ๆ ได้ในอนาคต นอกจากนี้ แพลตฟอร์ม 5G ของหัวเว่ยยังเปิดให้พันธมิตรต่างๆ นำแอพพลิเคชั่นของตนเองเข้ามาร่วมทดสอบบนโครงสร้างพื้นฐานของหัวเว่ยด้วย
มร. เติ้ง เฟิง รองกรรมการผู้จัดการ บริษัท หัวเว่ย เทคโนโลยี่ (ประเทศไทย) จำกัด กล่าวว่า “โครงการ 5G Testbed ที่มหาวิทยาลัยเกษตรศาสตร์ วิทยาเขตศรีราชา สอดคล้องกับนโยบายของรัฐบาลที่จะเร่งนำพาประเทศไทยไปสู่ระบบเศรษฐกิจดิจิทัล”
มร. เติ้ง เฟิง กล่าวอีกด้วยว่า “การทดสอบเทคโนโลยี 5G ในครั้งนี้จะกระตุ้นให้ทุกกลุ่มอุตสาหกรรมได้พัฒนาก้าวไปอีกขั้น เรามุ่งหวังและเปิดกว้างที่จะร่วมมือกับผู้จัดจำหน่ายและพันธมิตรจากอุตสาหกรรมต่างๆ เพื่อร่วมกันพัฒนานวัตกรรมบริการใหม่ๆ ที่เหมาะสมกับประเทศไทย และสร้างสรรค์ระบบอีโคซิสเต็มด้าน 5G ที่สมบูรณ์แข็งแกร่ง การร่วมมือกันจะทำให้เราสามารถนำเครือข่าย 5G ที่ดีที่สุดมาสู่ประเทศไทยเพื่อสร้างรากฐานที่มั่นคง ช่วยให้เกิดการเปลี่ยนผ่านไปสู่การใช้งานเทคโนโลยี 5G และพลิกโฉมอุตสาหกรรม นำพาทุกคนไปสู่คุณภาพชีวิตที่ดีกว่า”
สำหรับแพลตฟอร์มอุปกรณ์เครือข่าย 5G ทั้งระบบประกอบด้วยสถานีฐาน 5G, อุปกรณ์เชื่อมต่อเครือข่าย (Access Network), อุปกรณ์ทดสอบตัวอย่างการใช้งานและอุปกรณ์อื่นๆ ที่เกี่ยวข้องเพื่อติดตั้งทดสอบในสถานที่จริง ซึ่งหัวเว่ยได้ลงทุนพัฒนาคิดเป็นมูลค่ารวม 5 ล้านเหรียญสหรัฐ (ราว 160 ล้านบาท) สำหรับโครงการ 5G Testbed ที่ศรีราชา
