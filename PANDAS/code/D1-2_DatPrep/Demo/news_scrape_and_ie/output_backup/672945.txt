พลโทสรรเสริญ แก้วกำเนิด โฆษกประจำสำนักนายกรัฐมนตรี เปิดเผยว่า ที่ประชุมคณะรัฐมนตรี (ครม.) เห็นชอบโครงการคืนภาษีมูลค่าเพิ่ม (VAT) ให้กับผู้มีรายได้น้อย จำนวน 11.4 ล้านคน ในการใช้จ่ายผ่านบัตรสวัสดิการแห่งรัฐซื้อสินค้า

โดยจะแยกเป็น 3 ส่วน คือจากภาษีมูลค่าเพิ่มที่เก็บไปทั้งหมด 7% นั้น จะเป็นภาษีมูลค่าเพิ่มที่ผู้ถือบัตรต้องเสียจริง 1% ส่วนอีก 5% จะคืนให้กับผู้ถือบัตรสวัสดิการแห่งรัฐ โดยจ่ายคืนผ่านกระเป๋าเงินอิเล็กทรอนิกส์ ( e-money) เพื่อนำไปใช้ซื้อสินค้าในร้านธงฟ้าและร้านที่เข้าร่วมโครงการของรัฐบาลได้
ส่วนอีก 1% จะนำเข้าสมทบในกองทุนการออมแห่งชาติของบุคคลดังกล่าว หรือนำเข้าบัญชีไว้ แต่วงเงินคืน VAT จะต้องไม่เกิน 500 บาทต่อเดือน โดยโครงการนี้เริ่มตั้งแต่วันที่ 1 พ.ย.61 – 30 เม.ย.62 รวมระยะเวลา 6 เดือน เพื่อเป็นมาตรการชดเชยเงินให้แก่ผู้มีรายได้น้อยผ่านบัตรสวัสดิการแห่งรัฐ
เนื่องจากหากผู้ขายเป็นผู้ประกอบการที่จดทะเบียนภาษีมูลค่าเพิ่มแล้ว ราคาสินค้าจะมีภาษี VAT รวมอยู่ด้วยในอัตรา 7% ทำให้ผู้มีรายได้น้อยต้องรับภาระภาษีในส่วนนี้ไปด้วย
