หากพูดถึง ‘ เห็ดถั่งเช่า ‘ ณ เวลานี้คงไม่มีใครไม่รู้จัก ซึ่งต้องยอมรับว่าเห็ดสายพันธุ์นี้กำลังเป็นที่นิยมอย่างกว้างขวางสำหรับเกษตรกรรุ่นใหม่ และกลุ่มคนที่รักสุขภาพ ซึ่งถ้าย้อนกลับไปเมื่อ 5-6 ปี ที่แล้ว เห็ดสายพันธุ์นี้ในประเทศไทยหากมีใครเอ่ยชื่อนี้ก็คงจะงงกันเป็นแถว
‘ เห็ดถั่งเช่า ‘ นั้น เป็นเห็ดสมุนไพรที่เลื่องลือในเรื่องของสรรพคุณนานาชนิด โดยหลักๆแล้วจะช่วยในเรื่องของระบบการไหลเวียนโลหิตให้ดีขึ้น ช่วยแก้อาการอ่อนล้าอ่อนเพลียของร่างกาย แก้ภูมิแพ้ บำรุงและช่วยเพิ่มประสิทธิในการทำงานของตับและไต และอื่นๆอีกมากมาย ซึ่งแหล่งกำเนิดมาจากทิเบต ประเทศจีน

จากในสถานการณ์ปัจจุบันเป็นที่ทราบกันดีว่าคนส่วนใหญ่เริ่มหันมาสนใจดูแลสุขภาพตัวเองมากยิ่งขึ้น หลีกเลี่ยงสารที่เป็นอันตราย และหันมาใช้ของดีจากธรรมชาติ จึงปฏิเสธไม่ได้ว่า ‘เห็ดถั่งเช่า’ เป็นตัวเลือกอันดับต้นๆ ที่คนยุคนี้พูดถึงเพราะด้วยราคาที่แพงตกกิโลกรัมกว่า 60,000 บาท
วันนี้  MThaiNews  ในช่วง ‘ เกษตรสร้างรายได้ ‘ มีโอกาสได้เดินทางไปที่ ‘ สุนันทาฟาร์ม เห็ดถั่งเช่า ‘ ของคุณสุนันทา ลือวนิชวงศ์ อายุ 34 ปี และคุณอนุชิต สงวนน้อย อายุ 29 ปี ตั้งอยู่ภายใน เรวดีซอย 4 อ.เมือง จ.นนทบุรี ซึ่งเพาะ ‘เห็ดถั่งเช่าสีทอง’ จำหน่ายทั้งปลีกและส่ง โดยวันนี้ทางเจ้าของฟาร์มจะเปิดเผยถึงข้อมูลและเทคนิคดีๆในการทำเพาะเลี้ยงเห็ดถั่งเช่าให้กับผู้อ่านทุกท่านได้ติดตามกัน

โดยคุณสุนันทา เปิดเผยว่าแต่ก่อนนั้นก็เป็นมนุษย์เงินเดือนตามวิถีชีวิตของคนที่เรียนจบใหม่แล้วหางานทำ แต่ด้วยส่วนตัวเป็นคนที่ชื่นชอบและใส่ใจเรื่องสุขภาพ ประกอบกับภายในครอบครัวประสบปัญหาเรื่องสุขภาพกัน จึงหันมาศึกษาและได้พบกับ ‘เห็ดถั่งเช่า’ ซึ่งพบว่าเห็ดชนิดนี้มีสรรพคุณที่ดีต่อร่างกายอย่างมากมาย จากการทดลองทาน (แบบชงดื่ม) ก็เห็นผลชัดเจน จึงเริ่มศึกษาจากในอินเตอร์เน็ต ร่วมทั้งไปฝึกอบรมกับทางฟาร์มเลี้ยงของผู้เชี่ยวชาญต่างๆ จนมั่นใจ
หลังจากนั้นได้เริ่มติดต่อนำเชื้อเห็ดถั่งเช่าโดยสั่งนำเข้ามาจากประเทศเกาหลีใต้ในราคาประมาณ 10,000 บาท ก็ได้เริ่มทดลองเพาะจนมีผลผลิตมากขึ้น จึงตัดสินใจออกจำหน่ายโดยเริ่มจากช่องทางสื่อออนไลน์ต่างๆ ทั้งเว็บไซต์ เฟซบุ๊ก จนมีคนสนใจเป็นจำนวนมาก สุดท้ายจึงตัดสินใจลาออกจากงานเพื่อมุ่งมาที่การทำเห็ดถั่งเช่าอย่างเต็มตัว
โดยกระบวนการเพาะเห็ดถั่งเช่านั้นแบ่งง่ายๆเป็น 6 ระยะ ซึ่งกระบวนการต่างๆก็จะวนเวียนเช่นเดิม โดยขั้นตอนแรกให้เตรียมเชื้อพันธุ์ หรือหากใครมีตัวเห็ดถั่งเช่าอยู่แล้วให้ตัดดอกเห็ดประมาณ 1 เซนติเมตร นำไปแปะไว้ในขวดแก้ว ก็จะได้เชื้อวุ้นหรือที่เรียกกันว่า PDA จะใช้เวลาประมาณ 2 สัปดาห์ หลังจากได้เชื้อวุ้นแล้วก็ตัดมาตัดเป็นชิ้นเล็กๆ เพื่อเตรียมพร้อมสู่ขึ้นตอนการปั่นเชื้อ ซึ่งในขั้นตอนนี้จะใช้ส่วนผสมจากน้ำต้มมันฝรั่ง น้ำตาลทรายแดง และเป๊ปโตนยีส นำมาผสมรวมกันและใส่เชื้อวุ้นลงไป โดยจะปั่นเป็นเวลา 2 สัปดาห์ เพื่อให้เกิดการแตกตัวของเนื้อเยื้อ
หลังจากปั่นเชื้อเสร็จแล้ว ให้เตรียมกระบวนการต่อไปโดยใช้ข้าวกล้องนึ่งสุกใส่ไว้ในขวดแก้วโดยทางฟาร์มจะใช้ขนาด 16 ออนซ์ โดยใส่ข้าวกล้องลงไปเป็นฐานล่าง พร้อมนำเชื้อเห็ดที่ปั่นเสร็จแล้วมาหยอดใส่ในปริมาณ 5 มิลลิลิตร ให้ทั่วขวด หลังจากนั้นให้เก็บไว้ในห้องมืดเพื่อให้เส้นใยเห็ดได้มีเวลาในการเดินกินสารอาหาร หลังจากนั้นประมาณ 2 สัปดาห์ นำออกมาให้แสงเพื่อกระตุ้นให้ออกดอก และสร้างสารสำคัญทางยาอีกด้วย โดยต้องควบคุมอุณหภูมิให้อยู่ประมาณ 18 – 22 องศาเซลเซียส และปลอดเชื้อโดยที่ฟาร์มจะมีการเซตระบบแอร์ไว้ 2 เครื่องเปิดและปิดสลับกัน พร้อมมีเครื่องฆ่าเชื้อ หลังจากนั้นประมาณ 3-4 สัปดาห์ ก็สามารถเก็บเกี่ยวได้แล้ว รวมแล้วจะใช้ระยะเวลาประมาณ 60-70 วัน ทั้งนี้เน้นย้ำว่าการเพาะเห็ดถั่งเช่าทุกขั้นตอนนั้น ต้องสะอาดและปลอดเชื้อรวมทั้งควบคุมอุณหภูมิให้อยู่ในเกินที่เหมาะสม เท่านี้ก็จะได้ผลผลิตตามที่ต้องการแล้ว
หลังจากตัดดอกเห็ดเรียบร้อยแล้วก็จะนำไปอบแห้งและฉายรังสีฆ่าเชื้อพร้อมบรรจุขาย  ซึ่งราคาปัจจุบันกิโลกรัมละประมาณ 60,000 บาท โดยทางฟาร์มสามารถผลิตได้เดือนละ 10 กิโลกรัม  ซึ่งผลผลิตทั้งหมดยังผ่านการรับรองจากหน่วยงานต่างๆ อย่างถูกต้อง นอกจากนี้ทางฟาร์มยังมีการแปรรูปผลิตภัณฑ์จากเห็ดถั่งเช่าเป็นสบู่ล้างหน้า
สำหรับใครที่สนใจอยากจะเพาะเลี้ยงเห็ดถั่งเช่า คุณสุนันทา แนะนำว่า ควรศึกษาข้อมูลให้ดีก่อน และสิ่งสำคัญต้องมีใจรักด้านสุขภาพ ไม่ใช่เพียงเพราะว่าเป็นที่พืชสมุนที่มีราคาสูงแล้วก็เพาะไปตามกระแส ก็อาจไม่ประสบความสำเร็จได้  ซึ่งเน้นย้ำว่าควรเริ่มจากการเพาะเลี้ยงเล็กๆ ไว้ทานภายในครอบครัวก่อน สถานที่เลี้ยงง่ายๆ ใกล้ตัว อาจจะเริ่มจากภายในตู้เย็น หรือกล่องโฟม ก็ได้เช่นกัน
อย่างไรก็ตามหากใครที่สนใจอยากสั่งซื้อเห็ดถั่งเช่า หรืออยากศึกษาการเพาะเลี้ยง สามารถเดินทางไปได้ที่ ‘สุนันทาฟาร์ม เห็ดถั่งเช่า’ เรวดีซอย 4 อ.เมือง จ.นนทบุรี หรือโทรสอบถามได้ที่เบอร์ 081-866-3882 คุณสุนันทา ลือวนิชวงศ์
ภาพและบทความโดย ธเนตร พุทธิตระกูล








