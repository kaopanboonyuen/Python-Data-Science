ยูโสบ ดาราหมาน ชายวัย 47 ปี อยู่บ้านเลขที่ 426 ม.5 ต.บ้านควน อ.เมือง จ.สตูล ก่อนหน้านี้ทำสวนยางพาราเป็นอาชีพหลัก แต่วันหนึ่งเมื่อต้องประสบกับปัญหาราคาน้ำยาตกต่ำจนทำให้เริ่มมีหนี้สิน เขาจึงตัดสินใจว่าจะเปลี่ยนอาชีพ
ยูโสบเคยเห็นเขาขายปลาเค็มก็อยากทำบ้าง เริ่มจากไปรับปลาเค็มที่ชาวบ้านทำตากไปขาย แต่ไม่ได้กำไรมากนัก จึงหันไปซื้อปลาสดมาทำเองขายเอง กระทั่งปัจจุบันทำมา 10 ปีแล้ว สามารถยึดเป็นอาชีพหลักเลี้ยงครอบครัวมาได้จนถึงทุกวันนี้

โดยยูโสบจะไปซื้อปลาทะเลหลายชนิดจากแพปลา เช่น ปลาตีนไก่ ปลาหลังเขียวซึ่งคนใต้ชอบ ปลาจวดซึ่งมีรสชาติเปรี้ยวๆ ปลาสีเสียดที่มีขนาดใหญ่อย่างที่เห็นในภาพ เมื่อได้ปลามาแล้วก็นำมาทำตากแดด สัปดาห์หนึ่งทำประมาณ 900-1,500 กิโลกรัม ขายในราคากิโลกรัมละ 60-200 บาท
ปลาเค็มของยูโสบนั้นจะส่งขายตามตลาดนัดในพื้นที่จังหวัดสตูล เลยไปถึงสามจังหวัดชายแดนใต้ทั้งยะลา นราธิวาส ปัตตานี รวมถึงจังหวัดใกล้เคียง สร้างรายได้ตกเดือนละ 30,000 – 40,000 บาท

แน่นอนว่ายูโสบมีลูกค้าประจำหลายคน แต่หนึ่งในนั้น นั่นคือ สโรชา ยกชม ยังต่อยอดจากการซื้อปลาเค็มไปรับประทานเอง สู่การรับซื้อไปขายต่อผ่านโลกออนไลน์ด้วย
สโรชาชอบรับประทานปลาเค็มกับข้าวร้อนๆ ซึ่งปลาเค็มที่นี่อร่อย เธอจึงหันมารับปลาเค็มจากยูโสบไปขายต่ออีกที ผ่านทางเฟซบุ๊คแฟนเพจที่ชื่อว่า ‘หรอยเพ’ รวมทั้งเฟซบุ๊คส่วนตัว Marina Sarocha  หรือโทรสั่งโดยตรงได้ที่เบอร์ 093-7691141 ซึ่งปรากฏว่ามีลูกค้าสั่งจองทั้งจากกรุงเทพฯ ภาคเหนือ และทั่วประเทศ

โดยสโรชามักจะโพสต์กรรมวิธีการทำปลาเค็มให้เห็นกันสดๆ เพื่อให้เห็นว่าปลาเค็มที่นี่มีกระบวนการทำที่ดี ไร้สารพิษ ซึ่งบางครั้งอาจสร้างความตกใจให้ลูกค้า เพราะปลาเค็มตากแดดจะมีแมลงตอม และมีหนอน แต่เธอบอกว่านั่นหมายถึง ปลาเค็มนั้นคือปลาเค็มที่ปลอดสารเคมีจริงๆ หากจะรับประทานก็แค่ล้างน้ำให้สะอาดนำไปทอดกินอร่อย และเธอยืนยันว่ายิ่งมีหนอนยิ่งสะอาดด้วยคุณภาพ
