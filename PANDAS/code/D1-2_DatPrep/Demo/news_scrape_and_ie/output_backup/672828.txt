หากพูดถึงธุรกิจในปัจจุบันนั้น ไอเดียดีมีชัยไปกว่าครึ่ง เฉกเช่นเดียวกับร้าน ‘chaaum studio’ ที่มีความคิดสุดล้ำ นำถุงซีเมนต์เก่า ๆ ที่ปกติใช้แล้วทิ้ง แถมยังย่อยสลายยากเป็นมลพิษต่อสิ่งแวดล้อม ขยะที่หลายคนมองไม่เห็นคุณค่า เปลี่ยนให้กลายเป็นสินค้าสร้างมูลค่า ใช้ประโยชน์ได้จริง

‘พจน์ เขียวชะอุ่ม’  เจ้าของแบรนด์ชะอุ่ม  ‘chaaum studio’  เผยถึงที่มาสินค้ารักษ์โลกว่า ตนได้มีโอกาสทำงานเกี่ยวกับด้านสิ่งแวดล้อม เลยมีความผูกพัน ครั้งหนึ่งได้มีโอกาสไปจัดสัมมนาให้กับหน่วยงานภาครัฐ เอกชน ซึ่งจะมีของพรีเมียมแจก จึงมีแนวคิดริเริ่มทำสินค้าเป็นมิตรต่อสิ่งแวดล้อมขาย ภายใต้เเบรนด์ของตัวเอง
พจน์ เล่าว่า ตนเคยลองทำสินค้ามาแล้วหลากหลาย ของกระจุกกระจิกเล็กๆ น้อยๆ กระทั่งเป็น “กระเป๋า” ที่ตอบโจทย์มีลูกค้าตอบรับมากที่สุด  โดยวัสดุหลักของกระเป๋านั้น ทำจากถุงปูนซีเมนต์ ผ้าใบ เต็นท์ ที่งานสกรีนไม่ผ่านคิวซี ซึ่งถุงเหล่านั้นจะถูกนำไปทิ้งหรือใส่ของเก่า ซึ่งหากเล็งเห็นความสำคัญของมัน สามารถนำกลับมาใช้ใหม่ ออกแบบเป็นกระเป๋าสไตล์เก๋ สร้างมูลค่า สามารถใช้ประโยชน์ได้จริงอีกด้วย

หลังจากได้วัสดุดังกล่าวมาออกแบบ พอไปออกร้านตามงานต่าง ๆ ตนได้มีการพูดคุยแนะนำแลกเปลี่ยนความคิดกันกับลูกค้า ลูกค้าอยากให้เพิ่มฟังก์ชั่นไหนก็จะนำมาปรับปรุงในสินค้า เพื่อตอบโจทย์การใช้งานของลูกค้ามากขึ้นเสมอ

หากถามถึงอนาคตว่าจะต่อยอดไปในทิศทางใดท่ามกลางคู่แข่งจำนวนมากนั้น พจน์ กล่าวต่อว่า ขณะนี้ทางร้านได้มีการติดต่อในหลายๆ ประเทศ เพื่อทดลองนำแบรนด์ของตนไปจำหน่าย ตั้งแต่ตนมาเจอวัสดุที่ลงตัวอย่างผ้าใบเต็นท์กับถุงปูนซีเมนต์ สายเบลล์ ทำให้คนเห็นสนใจและอยากทำให้ลูกค้ารู้จักมากขึ้น
สุดท้าย “พจน์” ได้ฝากถึงคนที่อยากประสบความสำเร็จด้านการทำธุรกิจด้วยว่า  หากเราเลือกงานที่ตัวเองรัก ถ้าใจรักจะสามารถทำออกมาดี เวลาเจออุปสรรคเข้ามา ความอดทนจะมีมากและไม่ท้อแน่นอน เพราะเป็นงานที่ตัวเองรัก เมื่อทำด้วยใจรัก งานจะออกมาดี และจะมีคนสนับสนุนเอง

สำหรับใครที่สนใจอยากอุดหนุนกระเป๋ามีเอกลักษณ์ แถมยังช่วยลดโลกร้อน ก็สามารถไปได้ที่ตลาดนัดจตุจักร โครงการ 10 หรือ โครงการ 14 หรือติดตามผ่านช่องทางโซเชียล Facebook :  chaaumstudio  IG :  chaaumstudio


