นายสมศักดิ์ วรรณจรูญ อายุ 42 ปี ชาวบุรีรัมย์ แต่มาได้ภรรยาเป็นคนสุรินทร์ อยู่บ้านระไซร์ ม.5 ต.ตั้งใจ อ.เมือง จ.สุรินทร์ อดีตกรรมกรก่อสร้างจนๆ คนหนึ่ง หาเช้ากินค่ำ และจากคนที่ประสบวิกฤติบ้านถูกน้ำท่วมมาตลอดชีวิต ได้พลิกวิกฤติกลายมาเป็นโอกาส ด้วยแรงบันดาลใจ เกิดไอเดีย สร้างอาชีพสุดแปลกภูมิปัญญาชาวบ้านบริการรับ ย้าย-ดีดบ้าน  ทั่วราชอาณาจักร คิวยาวขามปี รายได้งามกว่าเดือนละ 300,000 บาท
ทั้งนี้ นายสมศักดิ์ กล่าวว่า จากเมื่อก่อนตนเองมีอาชีพรับจ้างเป็นกรรมกรก่อสร้าง หรือคนงานก่อสร้าง พอถึงหน้าฝนบริเวณบ้านของตนจะมีน้ำท่วมขังอยู่ตลอดเวลา ลำบากในการดำรงชีวิตประจำวัน จนทนไม่ไหว วันหนึ่งได้ผ่านไปเห็นคนกำลังดีดบ้านอยู่ ตนจึงไปยืนดูวิธีการดีดบ้านเกิดความคิดที่จะนำมาใช้กับบ้านตัวเอง แล้วจากนั้นได้จดรายละเอียด ชื่ออุปกรณ์และขั้นตอนการทำ ค่อยๆ เก็บเงินซื้ออุปกรณ์ที่ละชิ้น พอครบจึงลองดีดบ้านตนเองดู สามารถทำได้จนสำเร็จ สร้างความภูมิใจให้แก่ตนเป็นอย่างมาก

ต่อมามีคนติดต่อให้ช่วยดีดบ้านให้ ตนจึงได้ศึกษาเรียนรู้ เพิ่มเติมประสบการณ์ เพื่อให้เกิดความชำนาญ  และมีลูกค้าเริ่มติดต่อมาเป็นจำนวนมาก ไม่เชื่อเลยว่าฝีมือการดีดบ้านตนเองและช่วยญาติๆ คนรู้จักจนทำให้ตนเองเป็นช่างที่มีชื่อเสียงในการดีดบ้านในระดับจังหวัด และเป็นที่รู้จักในพื้นที่ของช่างเขตจังหวัดใกล้เคียงที่ประสานงานในการเรียกใช้บริการตลอดเวลาปัจจุบันนี้ตนมีงานของลูกค้าจองคิวข้ามปี เพราะ ส่วนใหญ่ชาวบ้านจะถือฤกษ์ดีในการซ่อมบ้าน
ตนก็จะใช้วิธีไปทุบบ้านไว้ก่อนบางส่วนแล้วค่อยทยอยทำไปทีละบ้าน ซึ่งการทำงานนี้ ใช้เวลา ไม่เกิน4 วัน/แห่ง คิดเป็นราคาเหมา เช่นบ้านหลังนี้ ในราคา 35,000 บาท ใช้แรงงานประมาณ 8 -10 คน โดยเฉลี่ยรายเดือน ต่อเดือนประมาณ 2-3 แสนบาท แต่ช่วงเข้าพรรษาชาวบ้านไม่ค่อยทำ ตนก็จะไปรับงานที่โคราช เช่นงานต่อเติมต่างๆ เบอร์โทรติดต่องาน 0821400386
