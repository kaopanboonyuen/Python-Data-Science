หุ้นไทย  เปิดบวก 4.20 จุดเพิ่มขึ้น 274 หลักทรัพย์ นักวิเคราะห์ คาด ผันผวนในทิศทางขึ้น แนะกลยุทธ์เก็งกำไรผลประกอบไตรมาส 2 ปี 60
บรรยากาศการลงทุนในตลาดหุ้นไทยเช้าวันนี้ (26 มิ.ย.) เปิดทำการเมื่อเวลา 10.00 น. ดัชนีปรับตัวเพิ่มขึ้น 4.20 จุด แตะที่ระดับ 1,586.56 จุด ด้วยมูลค่าการซื้อขาย 3,148.24 ล้านบาท โดยหลักทรัพย์เพิ่มขึ้น 274 หลักทรัพย์ ลดลง 117 หลักทรัพย์ ไม่เปลี่ยนแปลง 312 หลักทรัพย์
นักวิเคราะห์  บล.กรุงศรี  คาด SET Index จะยังผันผวนในทิศทางขึ้น ปัจจัยจากต่างประเทศยังไม่มีอะไรใหม่ แม้ตัวเลข PMI รวมภาคการผลิตและบริการของสหรัฐและยุโรปจะลดลงในเดือน มิ.ย. แต่ก็ยังยืนเหนือระดับ 50 จุดได้ จึงไม่น่ากลัว ประกอบกับราคาน้ำมันดิบที่เริ่มเป็นบวกทำให้แรงกดดันต่อหุ้นกลุ่มพลังงานลดลง
นักลงทุนจะยังหมุนกลุ่มเก็งกำไรในหุ้นที่แนวโน้มผลประกอบไตรมาส 2 ปี 60 จะออกมาดี รวมถึงหุ้นที่ได้ประโยชน์จากภาครัฐ อาทิ หุ้นรับเหมาก่อสร้าง ส่วนปัจจัยที่ต้องติดตามในสัปดาห์นี้ คือ 26 มิ.ย. จับฉลากโซลาร์สหกรณ์และการเกษตรประกาศรายชื่อ 28 มิ.ย.
ส่วนวันพรุ่งนี้ ประธานเฟดจะขึ้นกล่าวสุนทรพจน์ อาจทำให้มีการส่งสัญญาณเกี่ยวกับทิศทางเศรษฐกิจ และการขึ้นดอกเบี้ย ขณะที่ท้ายสัปดาห์จะเป็นประเด็นการทำราคาปิดหรือ Window dressing ก่อนปิดไตรมาส 2
