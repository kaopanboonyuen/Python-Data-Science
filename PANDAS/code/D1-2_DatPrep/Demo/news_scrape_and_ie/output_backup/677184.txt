สำหรับบรรยากาศก่อนเข้าสู่  เทศกาลกินเจ  บรรดาเกษตรกรผู้ปลูกผักจึงเร่งเก็บเกี่ยวผลผลิตส่งขายตามความต้องการที่เพิ่มสูงขึ้นมาก ด้านชาวสวนผักในอำเภอเมืองนครสวรรค์ กล่าวว่า ด้วยสภาพอากาศที่เริ่มเย็นลง ส่งผลให้ผักใบ เช่น ผักบุ้งจีน ผักกาดหอม และกวางตุ้ง มีการเติบโตได้ดี สามารถเก็บขายได้เพียงพอกับความต้องการของตลาด

สำหรับที่ภาคอีสาน ประชาชนในจังหวัดบุรีรัมย์ เดินทางมาซื้อผัก ผลไม้ ที่ตลาดเทศบาลเมือง เพื่อเตรียมนำไปประกอบอาหารในช่วงเทศกาลกินเจ โดยราคาผัก ผลไม้ มีการปรับขึ้นเล็กน้อยจากปีก่อน ขณะที่เห็ดทุกชนิดมีการปรับราคาที่สูงขึ้นกิโลกรัลละ 100 – 500 บาท
ส่วนภาคใต้ เช่น ในอำเภอหาดใหญ่ จังหวัดสงขลา ศาลเจ้ามูลนิธิไฉ่ซิ่งเอี๋ย ได้จัดเตรียมสถานที่พิธียกเสาโกเต้ง ซึ่งเป็นสัญลักษณ์การกินเจและโรงทานไว้ต้อนรับประชาชนรวมถึงนักท่องเที่ยว ทั้งจากมาเลเซียและสิงคโปร์ที่จะเดินทางมาร่วมกินเจตลอดทั้ง 9 วัน
