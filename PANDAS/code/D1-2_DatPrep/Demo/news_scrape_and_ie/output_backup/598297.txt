นายทนุ เนาวรัตน์พงษ์ รองกรรมการผู้จัดการ บริษัท ยูนิ-เพรสซิเดนท์ (ประเทศไทย) จำกัด ผู้ผลิตและจัดจำหน่ายชาพร้อมดื่ม ยูนิฟ ที น้ำผักผลไม้รวม ยูนิฟ ฯลฯ ได้ออกมาเปิดเผย หลังจากสรรพสามิตได้มีการปรับขึ้นภาษีน้ำหวานใหม่ ว่า ขณะนี้สินค้าประเภทชาเขียวพร้อมดื่มเริ่มมีการทยอยปรับราคาขายปลีกขึ้นแล้ว  หลังจากมีต้นทุนมากยิ่งขึ้นหลังมีการปรับขึ้นภาษีดังกล่าว
โดยการขึ้นราคาชาพร้อมดื่มครั้งนี้เฉลี่ยอยู่ที่ 2-5 บาทต่อขวด ซึ่ง ยูนิฟ ที เองก็ได้ทยอยจะปรับราคาจาก 10 บาท เป็น 12 บาท และที่ต้องขึ้นราคา 2 บาทตั้งแต่ต้นเดือนตุลาคมที่ผ่านมา  ทั้งนี้จากการสำรวจตลาดชาเขียวเมื่อช่วงต้นเดือนพฤศจิกายนที่ผ่านมา ในช่องทางร้านสะดวกซื้อ พบว่าหลายๆ แบรนด์ได้ทยอยปรับราคาแล้ว อาทิ โออิชิ (โออิชิกรุ๊ป) จาก 15 บาท เป็น 20 บาท (380 มล.) ทุกรส และขวดขนาด 500 มล. จาก 20 บาท เป็น 25 บาท ทุกรส
เช่นเดียวกับอิโตเอ็น (บริษัท อิโตเอ็น) ชาพร้อมดื่มจากญี่ปุ่น ปรับขึ้นจาก 25 บาท เป็น 30 บาท ทุกรส นอกจากนี้ยังมีรายงานข่าวว่า อิชิตัน (บริษัท อิชิตัน) มีแผนจะปรับขึ้นในวันที่ 9 พ.ย.นี้ จากก่อนหน้า ฟูจิชะ ของร้านอาหารญี่ปุ่น ฟูจิ ได้ปรับขึ้นราคาไปแล้ว จาก 25 บาท เป็น 30 บาท รวมถึงสูตรไม่มีน้ำตาลด้วย
สำหรับกำหนดพิกัดอัตราภาษีสรรพสามิต (ฉบับที่ 3) พ.ศ. 2560 ระบุให้ผลิตภัณฑ์ที่ใช้เป็นเครื่องดื่มที่มีลักษณะผง เกล็ด หรือเครื่องดื่มเข้มข้นที่มีส่วนผสมของน้ำตาลและสามารถละลายน้ำได้
ซึ่งก็คือกลุ่มเครื่องดื่มประเภท 3 อิน 1 และ 2 อิน 1 จะต้องถูกเก็บภาษีในขาของปริมาณความหวานเพิ่มเติมด้วย โดยเกณฑ์ของการจัดเก็บ หากมีปริมาณน้ำตาลไม่เกิน 6 กรัม/ลิตร ไม่เสียภาษี น้ำตาล 6-8 กรัม เสียภาษี 0.10 บาท/ลิตร น้ำตาล 8-10 กรัม เสียภาษี 0.30 บาท/ลิตร น้ำตาล 10-14 กรัม เสียภาษี 0.50 บาท/ลิตร น้ำตาล 14 กรัมขึ้นไป เสียภาษี 1 บาท/ลิตร
