เปิดแลกธนบัตรที่ระลึกชุดพิเศษ ในหลวง  รัชกาลที่ 9  วันแรก ประชาชนให้ความสนใจเป็นจำนวนมาก
วันนี้ ( 20 ก.ย.60 ) ที่ ธนาคารออมสินสำนักงานใหญ่ ถนนพลโยธิน ประชาชนจำนวนมากทยอยเดินทางแลกธนบัตรที่ระลึกชุดพิเศษ พระบาทสมเด็จพระปรมินทรมหาภูมิพลอดุลยเดช เพื่อเป็นส่วนหนึ่งในการเฉลิมพระเกียรติ ร.9 โดยธนบัตรที่ระลึกทั้งชุด 5 ใบ ทุกชนิดราคาเป็นธนบัตรที่ใช้อยู่ในปัจจุบัน คือ ชนิดราคา 20 บาท ชนิดราคา 50 บาท ชนิดราคา 100 บาท ชนิดราคา 500 บาท และชนิดราคา 1,000 บาท

ทั้งนี้ จะใช้เป็นธนบัตรหมุนเวียนทั่วไป ลักษณะด้านหน้าเช่นเดียวกับธนบัตรแบบที่ 16 ที่ใช้หมุนเวียนในปัจจุบัน สำหรับภาพด้านหลังธนบัตรได้เชิญพระราชประวัติ พระราชกรณียกิจ และโครงการพระราชดำริ ที่สะท้อนเรื่องราวตลอดช่วงรัชสมัยของพระองค์ท่าน ซึ่งล้วนเป็นภาพที่ประชาชนชาวไทยคุ้นตาในแต่ละช่วงพระชนมพรรษา และทำให้ย้อนรำลึกถึงพระบาทสมเด็จพระปรมินทรมหาภูมิพลอดุลยเดช พระมหากษัตริย์ผู้เป็นที่รักยิ่งของประชาชน

สำหรับ ชนิดราคา 20 บาท แสดงภาพเรื่องราวทรงพระเยาว์ ชนิดราคา 50 บาท แสดงภาพเรื่องราวเมื่อเสด็จขึ้นครองสิริราชสมบัติ ชนิดราคา 100 บาท แสดงภาพเรื่องราวพระราชกรณียกิจ ที่ทรงห่วงใยพสกนิกรในพื้นที่ทุรกันดาร ชนิดราคา 500 บาท แสดงภาพเรื่องราวพระปรีชาสามารถที่สะท้อนผ่านโครงการพระราชดำริในด้านต่าง ๆ และธนบัตรชนิดราคา 1,000 บาท แสดงภาพเรื่องราวในช่วงปลายรัชกาลที่ประชาชนชาวไทยร่วมกันเทิดทูนพระมหากษัตริย์ผู้เป็นที่รักยิ่งของปวงชนชาวไทย
ทั้งนี้ประชาชนสามารถแลกธนบัตรได้ตามช่องทางปกติผ่านทางธนาคารพาณิชย์ ธนาคารออมสิน ธนาคารเพื่อการเกษตรและสหกรณ์การเกษตร (ธ.ก.ส.) ธนาคารอาคารสงเคราะห์ (ธอส.) และธนาคารอิสลามแห่งประเทศไทย (ธอท.) ได้อย่างต่อเนื่องเช่นเดียวกับธนบัตรหมุนเวียนปกติ และสามารถถอนธนบัตรชนิดราคา 100 บาท 500 บาท และ 1,000 บาท ผ่านตู้เอทีเอ็มได้ทั่วประเทศ


