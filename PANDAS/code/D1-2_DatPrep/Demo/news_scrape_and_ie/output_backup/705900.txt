น.ส.ศรีวรรณ กอธรรมรังษี  อายุ 41 ปี อดีตพยาบาลวิชาชีพชำนาญการหน่วยงานของรัฐแห่งหนึ่ง เปิดเผยว่า ก่อนหน้านี้ตนเองทำงานตำแหน่งพยาบาลวิชาชีพชำนาญการหน่วยงานของรัฐแห่งหนึ่ง แต่ระยะหลังมาอยากเป็นนายตัวเอง อยากมีเวลาให้กับคนในครอบครัวมากขึ้น จึงได้ลาออกและหันมาเพาะเลี้ยงหน่ายตะบองเพชรอย่างจริงจัง

ตนชอบตะบองเพชร เพราะต้นตะบองเพชรมีหลากหลายสายพันธ์ ลำต้นเล็กใช้พื้นที่ปลูกน้อย แต่ละต้นแต่ละสายพันธุ์มีรูปลักษณ์และสีสันที่แตกต่างกันไป โดยได้ไปซื้อสายพันธ์ต่างๆ มาจากฟาร์มตะบองเพชรและนำเข้าจากต่างประเทศ เรียนรู้วิธีการปลูกการเพาะ การดูแล เพื่อนำความรู้มาดูแลสวนตะบองเพชรของตนเองที่เริ่มมีจำนวนมากขึ้นๆ
จนเริ่มมีการเพาะขยายพันธุ์มีปริมาณที่มากขึ้นนับหมื่นต้น จนแน่นโรงเรือนจึงได้เริ่มนำออกมาขายอย่างจริงจัง ที่หน้าเพจเฟซบุ๊ก และกลุ่มเฟซบุ๊กตะบองเพชรรวมทั้งเว็บไซต์จำหน่ายตะบองเพชร จนมีลูกค้าที่สนใจเข้ามาเยี่ยมชม และเลือกซื้อเป็นจำนวนมากจนเห็นเม็ดเงินที่เข้ามาอย่างไม่ขาดสาย โดยตนได้ร่วมลงทุนกับ น.ส.ธนิฐฐา เพ่งธรรมกีรติ หรือหญิง อายุ 41 ปี เพื่อนสาว ซึ่งเป็นคนที่เคยมีประสบการณ์เกี่ยวกับการปลูกและการขายมาก่อน


โดยตนได้ใช้พื้นที่หลังอาคารพาณิชย์โครงการศุภลักษณ์ซิตี้ คลอง 7 ลำลูกกา เลขที่ 39/298ม.4 ต.บึงคำพร้อย อ.ลำลูกกา จ.ปทุมธานี ที่หน้าอาคารเปิดเป็นร้านกาแฟเบเกอร์รี่ชื่อร้าน C Cactus cafe ทำโรงเรือนรักษาอุณหภูมิเต็มพื้นที่ในการเพาะปลูกและจำหน่ายให้กับผู้ที่สนใน
รวมทั้งให้ลูกค้าที่เข้ามาใช้บริการร้านกาแฟได้เรียนรู้และเลือกดูชม ซื้อต้นตะบองเพชรได้อย่างสบายใจ โดยขณะนั่งดื่มกาแฟก็สามารถเลือกซื้อได้ เพราะทางร้านมีวางประดับอยู่โดยรอบ ราคาเริ่มต้นที่ 35 บาท มีลูกค้าเข้ามาใช้บริการกับทางร้าน เลือกซื้อกลับไปประดับบ้านแทบทุกวัน เริ่มขายตะบองเพชรได้ประมาณ 2 เดือน สร้างรายได้เดือนละประมาณ 10,000 บาท


น.ส.ศรีวรรณ เปิดเผยต่อไปอีกว่า การเพาะเลี้ยงตะบองเพชรไม่ใช่เรื่องยาก สามารถเพาะปลูกได้ทั้งผู้ชายและผู้หญิง แม้แต่เด็กๆ ก็ทำได้ อยู่ที่การดูแลเอาใจใส่ โดยต้องพยายามรักษาอุณหภูมิโรงเรือนเฉลี่ยอยู่ที่ 40 องศาเซลเซียส ต้นตะบองเพชรที่เริ่มมีลำต้นที่แข็งแรงต้องฉีดพ่นละอองน้ำประมาณ 5 วัน/ครั้ง ตามความเหมาะสม
ควรระวังเรื่องเชื้อรา และแมลงกลางคืนที่เป็นศัตรูของต้นตะบองเพชร โดยที่โรงเรือนหลังร้านมีต้นตะบองเพชรไว้ให้ลูกค้าได้เลือกดูเลือกซื้อกว่า 10 สายพันธุ์ และแยกเป็นชนิด อีกกว่า 50 ชนิด แต่ที่ได้รับความนิยมและต้องการของตลาดสุดๆ คือสายพันธุ์ยิมโน Gymnocalycium
โดยเร็วๆ นี้จะมีการสอนการปั้นกระถาง และการปลูกการขยายพันธุ์ให้เก็บเด็กๆ เยาวชน ซึ่งผู้ที่สนใจสามารถเข้ามาเยี่ยมชมหรือสอบถามรายละเอียดได้ที่ เบอร์08-5678-4758
