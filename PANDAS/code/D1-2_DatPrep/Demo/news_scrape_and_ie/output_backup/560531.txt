ไปรษณีย์ขยายเวลา  ให้บริการถึง 2 ทุ่ม ทั้งในกรุงเทพมหานครและต่างจังหวัด พร้อมเปิดจุดให้บริการแห่งใหม่ สยามสแควร์วัน
บริษัท ไปรษณีย์ไทย จำกัด (ปณท)  ขยายเวลาให้บริการถึง 20.00 น. เพื่อตอบสนองความต้องการใช้บริการฝากส่งในช่วงเวลาพิเศษ สำหรับผู้ประกอบการอีคอมเมิร์ซที่ทำงานประจำควบคู่ไปกับการขายสินค้าออนไลน์ ให้สามารถใช้บริการฝากส่งสินค้าได้ในช่วงเวลาหลังเลิกงาน ลดปัญหาการฝากส่งสินค้าให้ลูกค้าล่าช้า หรือไม่ทันเวลา

ทั้งนี้ สำหรับที่ทำการที่เปิดให้บริการถึงเวลา 20.00 น. นั้น ได้แก่ ที่ทำการไปรษณีย์ราชดำเนิน สามเสนใน บางซื่อ จตุจักร หลักสี่ ตลาดขวัญ นนทบุรี บางบัวทอง สายไหม จรเจ้บัว คลองจั่น ลาดพร้าว มีนบุรี หนองจอก เจ้าคุณทหาร เทศปทุม ธัญบุรี คลองหลวง รังสิต ลำลูกกา รวมไปถึงเคาน์เตอร์ให้บริการไปรษณีย์ในศูนย์การค้า สนามบิน ที่ทำการไปรษณีย์จังหวัดและอำเภอขนาดใหญ่ เช่น ที่ทำการไปรษณีย์จังหวัดพระนครศรีอยุธยา ราชบุรี ตรัง ภูเก็ต และอำเภอศรีราชา จังหวัดชลบุรี เป็นต้น
ล่าสุด ไปรษณีย์ไทย ได้เปิดเคาน์เตอร์ให้บริการไปรษณีย์แห่งใหม่ “เคาน์เตอร์ไปรษณีย์ศูนย์การค้าสยามสแควร์วัน” เพื่อตอบสนองความต้องการของเหล่าพ่อค้าแม่ค้า นักช้อป รวมถึงประชาชนย่านสยามสแควร์ ให้สามารถเข้าถึงบริการไปรษณีย์ได้อย่างสะดวกขึ้น
โดยเคาน์เตอร์ให้บริการแห่งใหม่นี้จะเปิดให้บริการทุกวันจันทร์ถึงอาทิตย์ ตั้งแต่เวลา 10.00 – 20.00 น. ณ ชั้น LG ศูนย์การค้าสยามสแควร์วัน ปทุมวัน กรุงเทพฯ ผู้ใช้บริการสามารถตรวจสอบรายชื่อและช่วงเวลาการให้บริการของที่ทำการไปรษณีย์ทั่วประเทศได้ที่เว็บไซต์  www.thailandpost.co.th  หรือสอบถามข้อมูลการใช้บริการเพิ่มเติมที่ THP Contact Center 1545

