นายดิสพล ผดุงกุล นายกสมาคมวิศวกรรมระบบขนส่งทางรางไทย เปิดเผยว่า บริษัทจากเกาหลีสนใจเข้ามาลงทุนงานระบบ อาทิ งานระบบไฟฟ้า การจัดหารถรวมถึงงานซ่อมบำรุงของโครงการรถไฟฟ้าสายสีส้มตะวันตก-ตะวันออกช่วงมีนบุรี-ตลิ่งชัน ซึ่งมีมูลค่าลงทุนราว 3.2 หมื่นล้านบาท คาดว่าจะสามารถเปิดประมูลได้ในช่วงต้นปี 2562 ซึ่งรูปแบบการลงทุนจะเข้ามาจับคู่กับบริษัทไทย

ด้านนายลี จุง โฮ ประธานผู้บริหาร อินชอน ทรานซิท คอร์เปอร์เรชั่น กล่าวว่า บริษัทมีประสบการณ์และความเชี่ยวชาญที่หลากหลายด้านการบริหารรถไฟฟ้าทั้งด้านรถไฟฟ้าเชื่อมต่อสนามบินอินชอน(Maglev Train) รถไฟฟ้าMRTและรถไฟฟ้ารางเบาหลายสายในเมืองอินชอนและโซล ตลอดจนระบบขนส่งรถโดยสารสาธารณะทั้งรถเมล์ปรับอากาศและรถเมล์ล้อยางBRTรวมถึงสถานีขนส่งอีกด้วย(Bus Terminal)
อย่างไรก็ตาม สำหรับบันทึกข้อตกลงความร่วมมือ (MOU) กับบริษัท เรืองณรงค์ และเคทีที คอลซัลแตนซ์ว่า การ MOU ถือเป็นความร่วมมือครั้งแรกของอินชอน ทรานซิท ที่จะนำประสบการณ์ในการดำเนินงานที่ประเทศเกาหลีใต้ ทั้งโครงการรถไฟฟ้าใต้ดิน รถเมล์ รถแท็กซี่ รวมถึงงานวิจัยต่างๆ เพื่อนำมาจัดฝึกอบรมในการพัฒนาบุคลากร และถ่ายทอดเทคโนโลยีมาประยุกต์ใช้กับประเทศไทย โดยหลังจากนี้ จะมีการหารือร่วมกันอีกครั้งว่าจะดำเนินการในด้านใดบ้าง
