กทม. เล็งปรับค่าโดยสารบีทีเอส ส่วนขยาย “อ่อนนุช-แบริ่ง-สำโรง” “ตากสิน-บางหว้า” จาก 10 บาทเป็น 15 บาทตลอดสาย เริ่ม พ.ค. นี้
รายงานข่าวแจ้งว่า ในเดือน พ.ค. นี้ ทาง กทม. เตรียมจะมีการปรับค่าโดยสารรถไฟฟ้าบีทีเอส ส่วนต่อขยายตากสิน-บางหว้า , อ่อนนุช-แบริ่ง และ แบริ่ง-สำโรง จาก 10 บาทเป็น 15 บาท

โดยสาเหตุที่ต้องมีการปรับค่าโดยสารเพิ่มนั้น ทาง กทม. ให้เหตุผลว่าได้รับภาระแทนผู้โดยสารมาเป็นเวลานานแล้ว อีกทั้งต้องจ่ายค่าเช่ารางให้การรถไฟฟ้าขนส่งมวลชนแห่งประเทศไทย (รฟม.) 8 ล้านบาท/เดือน ดังนั้นเพื่อเป็นการลดภาระดังกล่าวจึงจำเป็นต้องมีการปรับค่าโดยสารขึ้น
อย่างไรก็ดีหากปลายปี 2561 กทม. ได้มีการเปิดเดินรถไฟฟ้าเต็มเส้นทางทั่วทั้งกรุงเทพฯ และปริมณฑล กทม. ก็จะมีการรื้อค่าโดยสารบีทีเอสใหม่ทั้งหมด โดยจะคิดเป็นอัตราเหมาจ่ายตามรายโซนพื้นที่  3 โซน คือ โซนในเมือง 10 สถานี มีสถานีสยามเป็นจุดศูนย์กลาง โซนที่ 2 พื้นที่ถัดจากในเมืองอีก 10 สถานี และโซนที่ 3 ถัดจากโซนที่ 2 เป็นสถานีรอบนอก ซึ่งขณะนี้อยู่ระหว่างศึกษารายละเอียด
