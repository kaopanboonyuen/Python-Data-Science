นายชาติชาย พยุหนาวีชัย ผู้อำนวยการธนาคารออมสิน เปิดเผยว่า ในปีนี้ธนาคารออมสินได้จัดงานวันเด็กแห่งชาติ ภายใต้แนวคิด “อาชีพในฝัน อัจฉริยะ วัยมันส์ 4.0” ซึ่งตรงกับนโยบายของรัฐบาลในปีนี้ ที่ต้องการมุ่งส่งเสริมให้คนไทยมีอาชีพที่มั่นคง มีรายได้ที่ยั่งยืน โดยจัดขึ้นทั้งในสำนักงานใหญ่ สำนักงานภาค และสาขาทั่วประเทศ ซึ่งสำนักงานใหญ่ ถนนพหลโยธิน จัดกิจกรรมตั้งแต่เวลา 8.00-12.00 น.
ทั้งนี้ขอให้เด็กๆ ทุกคนที่ทำบัตรประชาชนแล้ว เตรียมบัตรประจำตัวประชาชนมาด้วย เพราะจะต้องใช้ในการลงทะเบียนเข้างานและร่วมกิจกรรมในฐานต่างๆ โดยธนาคารออมสินได้สร้างเป็นชุมชน QR (Cashless Society) ให้เด็กเรียนรู้ง่ายๆ กับการใช้ QR Code เพื่อเข้าร่วมกิจกรรมอย่างเต็มรูปแบบ
พร้อมทั้งแจกของที่ระลึกให้แก่เด็กที่ฝากเงิน โดยปีนี้สาขาทุกแห่งทั่วประเทศเปิดให้บริการแก่เด็กที่มาฝากเงินหรือเปิดบัญชีด้วยตัวเองตั้งแต่ 100 บาทขึ้นไป ได้รับของที่ระลึก “กระปุกออมสินอาชีพในฝัน” 1 ชิ้น ต่อ 1 ราย (ของมีจำนวนจำกัด) โดยกิจกรรมนี้จะเริ่มตั้งแต่เวลา 8.30-11.00 น. เท่านั้น

