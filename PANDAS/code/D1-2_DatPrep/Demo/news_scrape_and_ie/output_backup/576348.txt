สองสามีภรรยาปลูกผักสวนครัวขาย สร้างรายได้มากกว่า 2 หมื่นต่อเดือน เผย เป็นรายได้ที่ดีกว่าการทำนาหลายเท่าตัว
นายสว่าง และ นางสมศรี ไชยวงศ์ สองสามีภรรยาชาวบ้านในพื้นที่หมู่ที่ 10 บ้านสันป่าเป้า ตำบลดอกคำใต้ อำเภอดอกคำใต้ จังหวัดพะเยา พาผู้สื่อข่าวชมไร่ และเก็บผลผลิตผักบุ้งจีน ที่ได้ทำการปลูกผลผลิตไว้เพื่อนำส่งจำหน่ายให้กับพ่อค้าที่เดินทางมารับซื้อ
หลังเขาทั้งสองพลิกวิกฤติเป็นโอกาส ในการพลิกฟื้นแผ่นดินที่เช่ามา จำนวน 1.5 ไร่ ในราคาปีละ 1 พันบาท ทำการปลูกพืชผักสวนครัว ทั้งผักบุ้ง คะน้า ผักกวางตุ้ง มะเขือและพริกออกจำหน่าย จนสามารถสร้างรายได้ให้กับเขาได้เป็นอย่างดี เนื่องจากผลผลิตจะมีผู้ทำการสั่งจอง จนไม่มีปัญหาเรื่องการจำหน่ายผลผลิต

นายสว่าง เล่าว่า ตนเองได้เช่าที่ดินจากเพื่อนบ้านมาในราคา 1 พันบาทต่อปี ในพื้นที่ประมาณ 1.5 ไร่ เพื่อทำการทำสวนพืชผักสวนครัว โดยเฉพาะผักบุ้งและผักคะน้าจะทำการปลูกมากกว่าพืชชนิดอื่น ซึ่งผักบุ้งนั้นจะใช้ระยะเวลาในการเก็บเกี่ยวผลผลิตได้ ภายใน 21 วัน ก็สามารถจำหน่ายได้ โดยจะมีผู้มารับซื้อในราคา 18 บาท ต่อกิโลกรัม
ในส่วนของผักคะน้านั้น จะใช้ระยะเวลาประมาณ 45 วันก็จะเก็บเกี่ยวผลผลิตได้ โดยจำหน่ายอยู่ที่ 20-25 บาทต่อกิโลกรัม ซึ่งในแต่ละรอบนั้นหากราคาดีเหมือนเช่นวันนี้ก็จะมีรายได้เฉลี่ยมากกว่า 20,000 บาทต่อเดือน ซึ่งจะมีรายได้ดีกว่าการทำนา ซึ่งมีพื้นที่ที่เท่าเทียมกัน โยตนเองได้เริ่มทำเกษตรลักษณะนี้มาเป็นระยะเวลา 2 ปี แล้ว ซึ่งสามารถสร้างรายได้ให้เป็นอย่างดี
สำหรับเกษตรกรรายนี้ถือว่า สามารถนำที่ดินที่มีอยู่อย่างจำกัด ทำการเกษตรแบบพอเพียงและสามารถมีผลผลิตออกให้จำหน่ายได้อย่างต่อเนื่อง นับเป็นเกษตรกรที่สามารถประสบผลสำเร็จกับการปลูกพืชผักสวนครัวจนสามารถสร้างรายได้ให้กับครอบครัวเขาได้เป็นอย่างดี


