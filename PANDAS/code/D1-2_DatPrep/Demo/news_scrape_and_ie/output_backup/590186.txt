คลัง เล็งนำ  บัตรสวัสดิการแห่งรัฐ  เชื่อมระบบบัตรเดบิต เพื่อให้ผู้ใช้บัตรมีโอกาสลุ้นรับรางวัลใหญ่ 1 ล้านบาท ภายใต้โครงการเนชันแนล อีเพย์เมนท์ พร้อมเตือนผู้มีสิทธิ์แต่ไม่มารับบัตร อาจถูกตัดสิทธิ์ภายใน 1 ปี
ศูนย์วิจัยมหาวิทยาลัยกรุงเทพ หรือ กรุงเทพโพลล์ สำรวจความเห็นประชาชน เกี่ยวกับความพร้อมการใช้พร้อมเพย์ และคิวอาร์โค้ด ในการชำระเงิน จากกลุ่มตัวอย่างชาวกรุงเทพมหานคร กว่า 1,000 คน พบว่า ประชาชนส่วนใหญ่รับทราบการนำเสนอข่าวการชำระเงินแบบใหม่ตามนโยบายสร้างสังคมไร้เงินสด และเห็นว่าเป็นระบบชำระเงินที่สะดวก

แต่ประชาชนร้อยละ 52.6 กลับยังคงรู้สึกกังวลในการใช้ เนื่องจากจำนวนร้านค้าที่รับชำระไม่ครอบคลุม, ปัญหาความปลอดภัยในการใช้ และบางส่วนไม่เข้าใจวิธีการใช้ ทำให้สัดส่วนผู้สนใจที่จะปรับตัวมาใช้ระบบชำระเงินด้วยพร้อมเพย์ และคิวอาร์โค้ด มีเพียงร้อยละ 39 เนื่องจากส่วนใหญ่ยังลังเลที่จะใช้งาน
ขณะที่ ปลัดกระทรวงการคลัง ยังคงเดินหน้าแจกรางวัลผู้ใช้จ่ายผ่านบัตรเดบิต และร้านค้าที่ติดตั้งเครื่องรับชำระเงินอิเล็คทรอนิกส์ หรือ อีดีซี ครั้งที่ 4 พบว่า ยอดการใช้จ่ายผ่านบัตรเดบิตสูงขึ้นร้อยละ 10 และมีแนวคิดนำบัตรสวัสดิการแห่งรัฐ มาเชื่อกับระบบบัตรเดบิต เพื่อให้ผู้มีรายได้น้อยนำบัตรสวัสดิการมาใช้รูดซื้อสินค้าผ่านเครื่องอีดีซี และลุ้นรับรางวัลใหญ่ ที่มีมูลค่าถึง 1 ล้านบาท
ด้าน นางสาวสุทธิรัตน์ รัตนโชติ อธิบดีกรมบัญชีกลาง ยอมรับว่า ยอดผู้มารับบัตรสวัสดิการแห่งรัฐ มีเพียงร้อยละ 30-40 ของผู้ผ่านเกณฑ์คุณสมบัติทั้งหมด จึงออกมาตรการรักษาสิทธิ์ผู้มีสิทธิ์รับบัตร ทั้ง 77 จังหวัด สามารถยกยอดเงินช่วยเหลือในบัตร รอบเดือนตุลาคม ไปเดือนพฤศจิกายน 2560 เพื่อกระตุ้นให้ผู้มีสิทธิ์เดินทางไปรับบัตรเร็วขึ้น แต่หากไม่มารับบัตรภายใน 1 ปี จะถูกตัดสิทธิ์สวัสดิการทันที และถือว่าเจ้าของบัตรสละสิทธิ์
