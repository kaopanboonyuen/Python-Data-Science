เอกชนโอดสู้  ค่าแรงขั้นต่ำ  700 บาทต่อวันไม่ไหว หวั่นกระทบผู้ประกอบการโรงแรม ค้าขาย เชื่อรัฐจะดูแลค่าจ้างแรงงานอย่างเหมาะสม
นายเจน นำชัยศิริ ประธานสภาอุตสาหกรรมแห่งประเทศไทย (สอท.) กล่าวถึงกรณีที่มีการเรียกร้องปรับขึ้นค่าจ้างขั้นต่ำในปี 2561 เป็น 700 บาทต่อวัน ว่า สำหรับในส่วนของเอกชนมองว่าในอัตราดังกล่าวไม่สามารถที่จะเป็นค่าแรงขั้นต่ำต่อวันได้ เนื่องจากในอัตรา 700 บาทต่อวันถือเป็นค่าแรงที่เกินในระดับปริญญาตรี
ทั้งนี้หากมีการปรับขึ้นเชื่อว่าในภาคการค้า บริการ โดยเฉพาะผู้ประกอบการโรงแรม ค้าขาย จะได้รับผลกระทบจากการปรับค่าแรงนอกเหนือจากภาคอุตสาหกรรม อย่างไรก็ตามมองว่าภาครัฐจะดูแลค่าจ้างแรงงานอย่างเหมาะสม และคณะกรรมการไตรภาคีจะพิจารณาปัจจัยประกอบทั้งค่าครองชีพ พื้นที่ที่ปรับเพิ่มอย่างรอบคอบ เนื่องจากแต่ละพื้นที่แต่ละจังหวัดมีเงื่อนไขที่แตกต่างกัน
