วันนี้ (22 พ.ย. 60 ) ผู้สื่อข่าว MThai ได้ลงพื้นที่ไปยังหมู่บ้านนาหมื่นศรี ต.นาหมื่นศรี อ.นาโยง จ.ตรัง หลังสืบทราบว่าหมู่บ้านดังกล่าวมีกลุ่มทอผ้าที่ใช้ผ้าขาวม้ามาเป็นส่วนประกอบในการผลิตร่มขายสร้างรายได้ให้กับกลุ่มเป็นกอบเป็นกำ ซึ่งเมื่อไปถึงก็พบว่ามีแม่บ้านจำนวนมากกำลังนั่งทำร่มลายผ้าขาวม้ากันอยู่เป็นจำนวนมาก

ทั้งนี้จากการสอบถามนางอารอบ เรืองสังข์ ประธานกลุ่มทอผ้านาหมื่นศรี ได้เผยว่า การผลิต ร่มผ้าขาวม้า ดังกล่าวเป็นไอเดียของสมาชิกของกลุ่มที่เห็นว่าผ้าขาวม้าน่าจะนำมาประกอบเป็นร่มได้จึงลองทำขึ้นมาเมื่อ 2-3 เดือนก่อน จนเป็นที่ชื่นชอบของนักท่องเที่ยวที่มาเห็นและพากันซื้อไปเป็นของฝาก เนื่องจากเห็นว่าร่มผ้าขาวม้าสวยงามและสีสันสดใสแปลกตาไม่เหมือนใคร  ซึ่งแบบแต่ละอย่างก็เป็นความคิดของสมาชิกที่คิดกันออกมาเอง
สำหรับร่มผ้าขาวม้าจากฝีมือกลุ่มทอผ้านาหมื่นศรี มีหลายขนาดทั้งค้นเล็กและคันใหญ่ มีราคาตั้งแต่ 350-750 บาท  มีทั้งแบบกันน้ำได้และกันน้ำไม่ได้ หรือใช้กันแดดได้แต่ใช้กันฝนไม่ได้ เพื่อเป็นทางเลือกให้ลูกค้า สามารถสร้างรายได้ให้กับกลุ่มทอผ้านาหมื่นศรีเกือบ 10,000 บาทต่อวัน

