เผยราคาทองเปิดตลาดวันนี้ ปรับลง 50 บาท ทองรูปพรรณขายออกบาทละ 20,900.00 บาท ขณะที่ หุ้นไทยนักวิเคราะห์ ชี้ ตลาดผันผวนเพิ่มขึ้นจากการปรับน้ำหนักลงทุนของดัชนี MSCI
สมาคมค้าทองคำประกาศราคาซื้อ-ขายทอง ประจำวันพุธที่ 31 พฤษภาคม 2560 ครั้งที่ 1 เมื่อเวลา 09.27 น. ซึ่งปรับลงบาทละ 50 บาท เมื่อเทียบกับราคาวานนี้ โดยราคาทองรูปพรรณ รับซื้อบาทละ 19,935.40 บาท ขายออกบาทละ 20,900.00 บาท ราคาทองคำแท่งรับซื้อบาทละ 20,300.00 บาท ขายออกบาทละ 20,400.00 บาท
ขณะที่ บรรยากาศการลงทุนในตลาดหุ้นไทยเช้าวันนี้ (31 พ.ค.) เปิดทำการเมื่อเวลา 10.00 น. ดัชนีปรับตัวเพิ่มขึ้น 2.98 จุด แตะที่ระดับ 1,571.55 จุด ด้วยมูลค่าการซื้อขาย 1,046.24 ล้านบาท โดยหลักทรัพย์เพิ่มขึ้น 261 หลักทรัพย์ ลดลง 113 หลักทรัพย์ ไม่เปลี่ยนแปลง 292 หลักทรัพย์
นักวิเคราะห์ บล.ธนชาต มองแนวโน้ม SET วันนี้จะผันผวนเพิ่มขึ้น จากการปรับน้ำหนักลงทุน (Rebalancing) ของดัชนี MSCI วันนี้ จะทำให้ตลาดมีแรงเหวี่ยงมากขึ้นในช่วงก่อนปิดตลาด ขณะที่ภาพระยะสัปดาห์ยังแนะนำให้ระวังการ “พักฐาน” ต่อไป โดยเฉพาะในกรณีที่ปรับลดลงต่ำกว่า 1,562 จุด วันนี้ จะเป็นสัญญาณ “ลบ” ทางเทคนิค
