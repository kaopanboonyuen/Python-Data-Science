นายสนิท พรหมวงษ์ อธิบดีกรมการขนส่งทางบก เปิดเผยว่าถึงการเปิดตัวรถเมล์โดยสาร ตามแผนปฏิรูปเส้นทางเดินรถใหม่ ว่า สำหรับรถเมล์โดยสารดังกล่าวทางผู้ประกอบการเอกชน ได้ขออนุญาตเดินรถโดยตรงกับกรมการขนส่งทางบก ภายใต้เงื่อนไขและระยะเวลาที่กำหนด

โดยรถเหล่านี้ ต้องเป็นรถที่มีคุณภาพทั้งในแง่ของโครงสร้างตัวรถและเทคโนโลยีต่างๆ ที่ถูกนำมาใช้ไม่ว่าจะเป็นการติดตั้งระบบ GPS และอุปกรณ์รองรับระบบ E -Ticket เป็นรถชานต่ำ มีที่นั่งรองรับสำหรับคนพิการ
ทั้งนี้จะให้บริการเดินรถ 2 สายคือ รถบัส 31 ที่นั่งเส้นทางสถาบันการแพทย์จักรีนฤบดินทร์ อ.บางพลีสมุทรปราการ ผ่านถนนศรีนครินทร์ ถนนพระราม 9 ขึ้นทางด่วนลงอนุสาวรีย์ สิ้นสุดที่โรงพยาบาลรามาธิบดี ถนนพระราม 6 ระยะทาง 31 กิโลเมตร อัตราค่าโดยสารเริ่มต้นที่ 13- 25 บาท
โดยจะเปิดให้บริการฟรี 5 วันตั้งแต่วันที่ 16-20 มกราคมนี้ เส้นทางที่ 2 เป็นรถไมโครบัส 21 ที่นั่ง จากมหาวิทยาลัยเทคโนโลยีราชมงคลรัตนโกสินทร์ ถนนบรมราชชนนี สายใต้ใหม่ ขึ้นทางด่วนตลิ่งชัน-กำแพงเพชร 2 มาสิ้นสุดบริเวณสถานีรถไฟฟ้า BTS หมอชิต ระยะทาง 40 กิโลเมตรค่าโดยสาร 40 บาทตลอดสาย พร้อมให้บริการตั้งแต่เดือนกุมภาพันธ์ 2561 เป็นต้นไป




