หุ้นไทย  เปิดบวก 1.91 จุด เพิ่มขึ้น227 หลักทรัพย์ นักวิเคราะห์มอง แรงซื้อสถาบันหนุน กรอบวันนี้ 1,745-1,760 จุด
บรรยากาศการลงทุนในตลาดหุ้นไทยเช้าวันนี้ (28 ธ.ค.) เปิดทำการเมื่อเวลา 10.00 น. ดัชนีปรับตัวเพิ่มขึ้น 1.91 จุด แตะที่ระดับ 1,754.80 จุด ด้วยมูลค่าการซื้อขาย2,402.87 ล้านบาท โดยหลักทรัพย์เพิ่มขึ้น 227 หลักทรัพย์ ลดลง 240 หลักทรัพย์ ไม่เปลี่ยนแปลง 378 หลักทรัพย์

นักวิเคราะห์ บล.ฟิลลิป มองตลาดหุ้นวันนี้ยังแกว่งตัวอิงทางบวกในกรอบการเคลื่อนไหวระหว่าง 1745-1760 จุด ด้วยปัจจัยบวกจากการทำราคาปิดบัญชีของกลุ่มนักลงทุนสถาบัน แต่เนื่องด้วยใกล้ถึงช่วงเทศกาลที่มีวันหยุดยาว อาจทำให้ตลาดมีปริมาณการซื้อขายบางตาลง รวมถึงการขายทำกำไรเพื่อลดความเสี่ยงออกมา จึงจะทำให้มี Upside จำกัดมากขึ้น
ทั้งนี้มองว่า หุ้นพลังงานเป็นหนึ่งในกลุ่มหุ้นขนาดใหญ่ที่มักเป็นเป้าหมายการทำราคาปิดบัญชีของกลุ่มนักลงทุนสถาบัน อีกทั้งได้แรงหนุนเพิ่มจากรายงานตัวเลขสต๊อกน้ำมันดิบฝั่งสหรัฐ (API) ที่ลดลงมากกว่าคาด จึงน่าจะสามารถคง Sentiment เชิงบวกระยะสั้นต่อได้
