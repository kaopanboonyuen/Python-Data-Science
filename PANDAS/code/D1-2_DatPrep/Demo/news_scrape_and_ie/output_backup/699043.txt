ผู้สื่อข่าวได้ลงพื้นที่สอบถาม นายศิริชัย คำดี ชาวบ้านในพื้นที่ตำบลท่าวังทอง อำเภอเมือง จังหวัดพะเยา ที่กำลังขุดหาไข่แมงมันบริเวณจอมปลวกริมสวนข้างทาง ด้วยความชำนาญ
หลังผู้สื่อข่าวทราบมาว่า ช่วงนี้แมงมันเริ่มออกไข่ กำลังเป็นที่ต้องการ ทำให้ราคาไข่แมงมันสูงมาก เฉลี่ยกิโลกรัมละ 2,000 บาท เนื่องจากเป็นอาหารที่เกิดขึ้นตามฤดูกาล และหายาก ต้องใช้ความพยายามอีกทั้งต้องใช้ความชำนาญในการหาและขุดมันขึ้นมา

นายศิริชัย คำดี เปิดเผยว่า ตนเองมีอาชีพออกขุดหาไข่แมงมันมาเป็นเวลาหลายปี ซึ่งในช่วงนี้ไข่แมงมันเริ่มที่จะออกแล้ว แต่จะไม่มากเท่าไหร่นัก ถือว่าเป็นช่วงต้นปีหรือต้นฤดูกาล จะหาไข่แมงมันโดยการขุดรูตามดิน ที่แมงมันเดินเข้าหารัง ซึ่งที่ไหนมีแมงมันไข่อยู่ จะมีรอยพรุนๆ ของเนื้อดิน เมื่อพบร่องรอย ก็ทำการขุดหาหลุมที่แมงมันอาศัยอยู่ ซึ่งต้องอาศัยความชำนาญในการขุด
นายศิริชัย ยังกล่าวอีกว่า ในการหาไข่แมงมันวันหนึ่งสามารถหาได้ 1-3 หลุมต่อหนึ่งวัน บางครั้งเจอหลุมใหญ่เจอไข่แมงมันมากก็ขายได้ 1,200 บาท ต่อหลุม ซึ่งก็ถือว่าสร้างรายได้ให้เป็นอย่างดีในช่วงนี้ ในแต่ละวันช่วงนี้จะสามารถสร้างรายได้มากถึงวันละ 1,000-2,000 บาท

สำหรับไข่แมงมันดังกล่าว หากินได้ในช่วงตั้งแต่เดือนมกราคม ไปจนถึงต้นเดือนเมษายน หลังจากที่ออกหาและได้มาแล้วก็จะนำมาล้างโดยการร่อนด้วยน้ำสะอาด กับผ้าขาวบาง เพื่อล้างดินโคลนที่ติดปะปนมากับแมงมันและไข่ออก
จากนั้นก็จะนำออกมาจำหน่ายหรือนำมารับประทาน ซึ่งจะขายโดยการใช้ถ้วยขนาดเล็กตวง ราคาอยู่ที่ถ้วยละ 20-30 บาท อยู่ที่ไข่มากหรือน้อย
โดยในช่วงนี้ ชาวบ้านนิยมรับประทานกันเป็นอย่างมาก นำมาประกอบอาหารได้หลากหลายชนิด ทั้งเจียวใส่ไข่ แกง กับผักหลาย ห่อหมก
