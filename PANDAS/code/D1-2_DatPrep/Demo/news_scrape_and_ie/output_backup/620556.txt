จากกรณีที่มีการเผยแพร่ข่าวรายละเอียดการจดทะเบียนจัดตั้งตลาดยิ่งนราย่านสวนหลวง ร.9 ที่อยู่รอบบ้านของป้าทุบรถ ซึ่งมีทุนจดทะเบียนปัจจุบัน 40 ล้านบาท และมีชื่อของ น.ส.พัชรี เจียรวนนท์ เป็นกรรมการและผู้ถือหุ้นบริษัท ยิ่งนรา จำกัด อีกทั้งข้อมูลงบการเงินแสดงผลประกอบการธุรกิจ ณ วันที่ 31 ธันวาคม 2559 แจ้งว่ามีรายได้รวม 18.05 บาท รายจ่ายรวม 8,000 บาท ขาดทุนสุทธิ 7,981.95 บาท
นายประสงค์ พูนธเนศ อธิบดีกรมสรรพากร เปิดเผยว่า  ที่ผ่านมาเจ้าของตลาดมีการเสียภาษีอย่างถูกต้องในรูปแบบภาษีบุคคลธรรมดา  ปกติสรรพากรมีการตรวจสอบการเสียภาษีของเจ้าของตลาด และผู้ค้าในแผงตลาดทั่วประเทศให้เสียภาษีอย่างถูกต้องอยู่แล้ว โดยไม่เคยมีการละเว้นปฏิบัติไม่ว่าตลาดนั้นเป็นของใคร

สำหรับกรณีตลาดยิ่งนรามีผลประกอบการในปี 2559 ขาดทุน และมีรายรับรายจ่ายน้อยนั้น เจ้าหน้าที่ได้รายงานว่าไม่พบความผิดปกติ อย่างไรก็ตามได้ให้เจ้าหน้าที่ติดตามการยื่นภาษีในรอบปี 2560 ซึ่งกำหนดให้ยื่นเสียภาษีช่วงกลางปีต่อไป โดยยืนยันสรรพากรไม่มีการละเว้นการปฏิบัติหน้าที่เด็ดขาด

