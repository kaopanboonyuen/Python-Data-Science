ธนาคารแห่งประเทศไทย ยืนยัน ยังไม่มีแนวคิดเก็บค่าธรรมเนียมผ่านสาขาธนาคารจากประชาชน พร้อมเตรียมศึกษา-ทบทวน ต้นทุนของภาคธนาคารเพิ่ม เหตุคิดค่าธรรมเนียมบางเรื่องไม่เหมาะสม
นายวิรไท สันติประภพ ผู้ว่าการธนาคารแห่งประเทศไทย หรือ ธปท. ยืนยันว่า ธนาคารพาณิชย์ยังไม่เรียกเก็บค่าธรรมเนียมทำธุรกรรมการเงินผ่านหน้าเคาน์เตอร์กับลูกค้า แต่หากมีการเรียกเก็บ ควรเริ่มต้นที่ภาคธุรกิจขนาดใหญ่ก่อน เนื่องจากเป็นธุรกิจที่ใช้ธุรกรรมเงินสดจำนวนมาก

และแม้ว่าจะมีทางเลือกจากบริการผ่านอิเล็กทรอนิกส์มากขึ้น ธปท.มีแนวคิดศึกษาแผนการปรับโครงสร้างค่าธรรมเนียมของธนาคารพาณิชย์ที่คิดกับลูกค้า ให้สอดคล้องกับต้นทุนบริการทางการเงินที่แท้จริง เพื่อไม่ให้บิดเบือนกับพฤติกรรมการใช้บริการทางการเงิน เพราะปัจจุบัน ยอดธุรกรรมอิเลกทรอนิกส์ของประชาชนทั้งพร้อมเพย์ และอินเทอร์เน็ตแบงก์กิ้งได้เพิ่มขึ้นต่อเนื่อง ส่งผลดีทั้งการประหยัดต้นทุนทำธุกรรมและเวลา
ขณะที่ ค่าธรรมเนียมอื่นๆ ธปท.เคยหารือกับสมาคมธนาคารไทย ทบทวนการคิดค่าธรรมเนียมธนาคารพาณิชย์ให้ปรับลง เช่น ค่าธรรมเนียมการจัดหาเงินกู้, ค่าธรรมเนียมที่เรียกเก็บจากการให้สินเชื่อ หรือ Front end Fee , ค่าปรับการขอปิดบัญชีก่อนกำหนด , ค่าธรรมเนียมการขอรีไฟแนนซ์ เนื่องจากธนาคารฯ บางแห่ง เรียกเก็บค่าธรรมเนียมในอัตราสูงเกินไป เพื่อดึงไม่ให้ลูกค้าย้ายสถาบันการเงิน หรือ ปิดบัญชีก่อนกำหนด
