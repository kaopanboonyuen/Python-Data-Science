ประธานเจ้าหน้าที่บริหาร “วายแอลจี” แจง หลังกลุ่มผู้เสียหายร้อง DSI อ้างถูกบริษัทหลอกลวงลงทุนซื้อขายทองคำออนไลน์
วันที่ 29 มิ.ย.2560 เวลา 11.30 น. นางพวรรณ์ นววัฒนทรัพย์ ประธานเจ้าหน้าที่บริหาร บริษัท วายแอลจี บูลเลี่ยนอินเตอร์เนชั่นแนล จำกัด แถลงข่าวต่อสื่อมวลชนกรณีถูกกลุ่มลูกค้าร้องเรียนกับกรมสอบสวนคดีพิเศษ (DSI) กล่าวหาว่าเป็นบริษัทที่ชักชวนหลอกลวงให้มาลงทุนซื้อขายทองคำออนไลน์ และขาดทุนต่อเนื่องจนทำให้ลูกค้ากลุ่มดังกล่าวได้รับความเสียหาย
โดย นางพวรรณ์ กล่าวว่า วายแอลจี ทำธุรกิจถูกต้องตามกฎหมายมานานกว่า 14 ปี ซึ่งการซื้อขายทองคำแต่ละวันมีการส่งมอบทองคำแท่งจริงทุกธุรกรรม และมีกระบวนการตรวจสอบได้ ทั้งนี้การร้องเรียนดังกล่าวจึงเป็นการให้ข้อมูลที่ไม่เป็นความจริง

เนื่องจากลูกค้ากลุ่มนี้จำนวนกว่า 10 ราย ล้วนเป็นลูกค้าที่ซื้อขายทองคำกับบริษัทมาตั้งแต่ปี 2554 โดยเปิดบัญชีและมีการทำสัญญาซื้อขายทองคำแท่งกับบริษัทอีกทั้งยังรับทราบเงื่อนไขการซื้อขายการชำระเงินรวมถึงการส่งมอบทองคำ
สำหรับกระบวนการซื้อขายทองคำแท่ง ลูกค้าจะเป็นผู้ตัดสินใจโดยอ้างอิงราคาทองคำตลาดโลกในขณะนั้น ซึ่งราคาตลาดโลกมีการเคลื่อนไหวอยู่ตลอดเวลา และมีกำไรจากการซื้อขายทองคำแท่งในภาวะที่ราคาทองคำมีทิศทางเพิ่มขึ้น
แต่ต่อมาช่วงต้นเดือน เม.ษ.2556 เกิดวิกฤตราคาทองคำในตลาดโลกที่มีทิศทางลดลงอย่างมากและต่อเนื่อง ทำให้ลูกค้าได้รับผลกระทบโดยขาดทุน ซึ่งลูกค้าทุกรายทราบวิกฤตและยอมรับผลขาดทุนรวมทั้งได้ชำระหนี้ให้กับบริษัทยกเว้นลูกค้ากลุ่มที่ร้องเรียนที่ไม่ยอมรับผลขาดทุนและผิดนัดชำระหนี้

ทั้งนี้บริษัทได้ดำเนินการฟ้องร้องลูกค้ากลุ่มนี้มาตั้งแต่ปี 2556 ซึ่งคดีความส่วนใหญ่ศาลได้พิพากษาให้บริษัทชนะคดีและมีการบังคับคดีบางส่วนไปแล้ว แต่มีบางคดีอยู่ระหว่างการพิจารณาของศาลชั้นต้น ศาลอุทธรณ์ และศาลฎีกา
ขณะที่ในการดำเนินคดีกับลูกค้ากลุ่มนี้ ศาลได้พิจารณาแล้วว่าการดำเนินธุรกิจของบริษัทและธุรกรรมการซื้อขายทองคำแท่งของบริษัทเป็นการดำเนินงานตามปกติและชอบด้วยกฎหมาย ไม่ใช่การซื้อขายทองคำแท่งล่วงหน้า และไม่ใช่การหลอกลวงหรือฉ้อโกงลูกค้า
อย่างไรก็ตาม นางพวรรณ์ กล่าวยืนยันว่า กรณีลูกค้ากลุ่มนี้ให้ข้อมูลว่า ได้มีการฟ้องร้องบริษัทและศาลชั้นต้นมีคำตัดสินว่าบริษัทกระทำผิดตาม พ.ร.ก.กู้ยืมเงินที่เป็นการฉ้อโกงประชาชนนั้น ศาลชั้นต้นหรือศาลใดไม่เคยตัดสินวายแอลจีทำผิดแต่อย่างใด
ส่วนลูกค้ากลุ่มนี้เคยฟ้องร้องบริษัทในคดีอาญาว่าบริษัทได้ยักยอกฉ้อโกงประชาชน ซึ่งศาลได้พิพากษายกฟ้องทุกคดีและวินิจฉัยให้เป็นเรื่องสัญญาซื้อขายทองคำแท่ง และเป็นความรับผิดทางแพ่ง มิใช่ความผิดอาญาซึ่งคดีดังกล่าวถึงที่สุดแล้ว
