ชาวบ้านในตำบลสันผีเสื้อ อ.เมือง จ.เชียงใหม่ พากันไปขุดเอา  “ไข่แมงมัน”  จากโพรงใต้ดิน เพื่อนำไปวางขายตามตลาดสด  ซึ่งมีความยากลำบากในการหาและขุดเอาไข่แมงมันออกมา  ทำให้ไข่แมงมันมีราคาสูงและทำให้บางคนมีรายได้เกือบหมืนบาทต่อวัน มากน้อยตามแต่ประสบการณ์

โดยหากเป็นไข่เม็ดทรายหรือไข่ขนาดเล็ก ราคากิโลกรัมละ 1,200 บาท แต่หากเป็นไข่ลูกใหญ่ ราคาจะเพิ่มสูงขึ้นเป็นกิโลกรัมละ 1,800 บาท ช่วยสร้างรายได้ให้กับชาวบ้านตามฤดูกาลได้เป็นอย่างดี ขณะที่พ่อค้าแม่ค้าตามตลาดที่รับซื้อ จะนำไปแบ่งขายในถ้วยขนาดเล็ก ราคาถ้วยละ 20 – 30 บาท เพื่อให้ลูกค้าพอซื้อหาไปประกอบอาหารรับประทานได้
สำหรับไข่แมงมันเป็นอาหารจากธรรมชาติตามฤดูกาลที่มีเพียงปีละครั้ง ชาวบ้านจะนำทำอาหารเป็นเมนูพื้นบ้านภาคเหนือได้หลากหลาย โดยไข่เม็ดทรายนำไปทำแมงมันจ่อม ส่วนไข่ลูกโตจะนำไปตุ๋นใส่ไข่ หรือ ทำเป็นไข่เจียว ถือเป็นอีกสุดยอดเมนูของปีที่ชาวบ้านชื่นชอบ และต้องหารับประทานให้ได้ปีละครั้ง

นางจุรีพร ศิริวงศ์จันทร์ อายุ 45 ปี แม่ค้าในตลาดสดป่าข่อยใต้ ต.สันผีเสื้อ อ.เมืองเชียงใหม่ บอกว่า ไข่แมงมันขายดีมาก ได้มาเท่าไหร่ขายหมดทุกวัน นอกจากจะขายไข่แมงมันให้ลูกค้านำไปทำอาหาร ยังทำยำไข่แมงมันขาย ใส่ทั้งผักชี พริก และ เครื่องปรุง ขายถุงละ 20 บาท ชาวบ้านนิยมซื้อไปรับประทานเป็นอาหารยอดนิยม
ซึ่งไข่แมงมันจะมีให้รับประทานในช่วงนี้ไปถึงเดือนมีนาคม จากนั้นไข่จะฟักตัวกลายเป็นแมงมันมีปีกและออกมาผสมพันธุ์ในช่วงเดือนพฤษภาคม ชาวบ้านก็จะดักจับและนำไปคั่วเกลือและนำไปขายได้ราคาสูงถึงกิโลกรัมละ 2,000 – 2,500 บาท
