อธิบดีกรมสรรพากร เตรียมประกาศบังคับใช้กฎหมายคุมเข้ม เอาผิดการใช้ใบกำกับ  ภาษี  ปลอมอย่างเด็ดขาด โดยมีโทษจำคุก 7 ปี เริ่ม 1 ก.ย.นี้
นายประสงค์ พูนธเนศ อธิบดีกรมสรรพากร  กล่าวว่า ขณะนี้กรมสรรพากรเตรียมประกาศบังคับใช้กฎหมายคุมเข้ม การเอาผิดการใช้ใบกำกับภาษีปลอมอย่างเด็ดขาด โดยจะเริ่มวันที่ 1 กันยายนนี้ ซึ่งการใช้ใบกำกับภาษีปลอม 1 ใบ จะถูกจำคุก 7 ปี
ดังนั้น อยากแนะนำผู้ประกอบการให้ใช้ใบกำกับภาษีอย่างถูกต้อง รวมทั้งไทยเป็นสมาชิกของ FATTF ร่วมกับ ปปง.ในการตรวจเส้นทางการเงินทุจริตอายัดทรัพย์สิน หากกระทำผิดสำหรับคดีอาญารายใหญ่ต้องเสียภาษีตั้งแต่ 20 ล้านบาทขึ้นไป

ส่วนความคืบหน้าการจัดเก็บภาษี e-Commerce หลังการขายของออนไลน์ของไทยเพิ่มขึ้น ซึ่งมีผู้ประกอบการประมาณ 8 แสนราย ทางกรมได้ร่วมกับกระทรวงดิจิทัลเพื่อเศรษฐกิจและสังคม และกระทรวงพาณิชย์ เตรียมกำหนดอัตราการจัดเก็บภาษี โดยเบื้องต้นอาจกำหนดเพดานสูงสุด 15% แต่การจัดเก็บคงต้องพิจารณาความเหมาะสมอีกครั้ง โดยคาดว่าสรุปหลักเกณฑ์ทั้งหมดภายในสิ้นเดือนกรกฎาคมนี้ เพื่อเสนอกระทรวงการคลังพิจารณา
