ตลาดหุ้นเอเชียเช้านี้มีการเคลื่อนไหวทั้งในแดนบวกและลบ หลังสหรัฐเปิดเผยข้อมูลเศรษฐกิจที่สดใส อย่างไรก็ตาม ภาวะการซื้อขายในตลาดยังคงได้รับแรงกดดันจากความไม่แน่นอนทางการเมืองในสหรัฐฯ หลังจากสื่อรายงานว่า ประธานาธิบดีโดนัลด์ ทรัมป์ ได้ตัดสินใจปลดพลโท เฮอร์เบิร์ต เรย์มอนด์ แมคมาสเตอร์ ออกจากตำแหน่งที่ปรึกษาความมั่นคงแห่งชาติสหรัฐ รวมทั้งอาจมีการปลดพล.อ.จอห์น เคลลี หัวหน้าคณะทำงานประจำทำเนียบขาว ออกจากตำแหน่ง

โดยดัชนี NIKKEI 225 ตลาดหุ้นญี่ปุ่นเปิดวันนี้ที่ 21,537.90 จุด ลดลง 138.61 จุด, -0.64% ดัชนี SSE Composite ตลาดหุ้นจีนเปิดวันนี้ที่ 3,264.93 จุด ลดลง 4.95 จุด, -0.15% ดัชนี HSI ตลาดหุ้นฮ่องกงเปิดวันนี้ที่ 31,370.47 จุด ลดลง 131.50 จุด, -0.42% ดัชนี TAIEX ตลาดหุ้นไต้หวันเปิดวันนี้ที่ 11,004.81 จุด ลดลง 22.89 จุด, -0.21% ดัชนี KOSPI ตลาดหุ้นเกาหลีใต้เปิดวันนี้ที่ 2,491.99 จุด ลดลง 1.98 จุด, -0.08% ดัชนี FTSE STI ตลาดหุ้นสิงคโปร์เปิดวันนี้ที่ 3,515.95 จุด เพิ่มขึ้น 3.81 จุด, +0.11%
บล.ซีจีเอส-ซีไอเอ็มบี (ประเทศไทย) มองแนวโน้มตลาดหุ้นไทยเช้าวันนี้ (19 มี.ค.) จะแกว่งไซด์เวย์-ออกซึม ๆ เนื่องจากตลาดหุ้นในภูมิภาคเอเชียต่างติดลบกันทั่วหน้า คาดว่าจะเป็นเพราะไปโฟกัสในการรอดูการประชุมธนาคารกลางสหรัฐ (เฟด) ในวันที่ 20-21 มี.ค.
ซึ่งตลาดคาดมีแนวโน้มที่จะปรับขึ้นอัตราดอกเบี้ย เพียงแต่ต่างรอดูว่าจะพูดการปรับคาดการณ์อัตราดอกเบี้ยหรือไม่ เพราะมีจะมีผลต่อ Fund Flow บ้าง ทำให้นักลงทุนชะลอการลงทุนเพื่อรอดูเหตุการณ์ก่อน ทำให้เกิดแรงขายทำกำไรระยะสั้นขึ้น
นอกจากนี้ ยังกังวลถึงสงครามการค้า เพราะประธานาธิบดีสหรัฐฯ โดนัลด์ ทรัมป์ ประกาศว่าในสัปดาห์นี้จะมีการเปิดเผยรายละเอียดเกี่ยวกับภาษีนำเข้าสินค้าพวกเทคโนโลยี โทรคมนาคม ซึ่งมีผลกระทบต่อจีน นักลงทุนกลัวว่าจีนจะมีการตอบโต้หรือไม่ จึงได้มีแรงขายทำกำไรออกมาก่อน ขณะที่ประเทศไทยไม่ค่อยได้รับผลกระทบเท่าไร ส่วนการปรับขึ้นอัตราดอกเบี้ยเฟดทำให้เงินบาทอ่อนค่า ก็น่าจะเป็นผลดีต่อไทย พร้อมให้แนวรับ 1,805 จุด ส่วนแนวต้าน 1,818 จุด
