ขายแล้วสลากแบบใหม่ โดยมีขนาดเล็กลงเพื่อป้องกันการปลอมแปลง ด้านผู้ค้า ชี้ ประชาชนบางส่วนยังกังวลการใช้งาน “คิวอาร์โค้ด รีดเดอร์”
นายธนวรรธน์ พลวิชัย โฆษกคณะกรรมการสลากกินแบ่งรัฐบาล  เปิดเผยว่า สลากกินแบ่งรัฐบาลรูปแบบใหม่ งวดวันที่ 1 กันยายนนี้ จะเริ่มวางขายแก่ประชาชนทั่วไปตั้งแต่วันนี้ ( 17 สิงหาคม ) เป็นต้นไป โดยได้ปรับจากเดิมที่ขายเป็นคู่ 1 ฉบับมี 2 ใบ ใบละ 40 บาท หรือคู่ละ 80 บาท มาเป็น 1 ฉบับ มีเพียง 1 ใบ แต่ขายราคาเท่าเดิม 80 บาท อีกทั้งจะมีขนาดเล็กลงเหลือเพียงขนาด 5.9×11.8 เซนติเมตร


พร้อมกับมีการปรับเนื้อกระดาษให้มีความหนาขึ้น เพิ่มความคมชัดของลายน้ำบนกระดาษเป็นรูปนกวายุภักษ์ขนาดใหญ่ จากเดิมเป็นรูปนกวายุภักษ์ขนาดเล็กกระจายทั่วใบ เพื่อป้องกันการปลอมแปลง โดยสามารถตรวจสอบได้ผ่านแอพพลิเคชั่น คิวอาร์ โค้ด รีดเดอร์ สำหรับไอโฟน
ส่วนระบบแอนดรอยด์ใช้ชื่อ เครื่องสแกนคิวอาร์และบาร์โค้ด เมื่อสแกนแล้วจะมีข้อมูลระบุปี งวดที่ ชุดที่ และหมายเลขสลาก 6 หลัก ขณะที่เงินรางวัลยังคงได้เท่าเดิม จากเดิมขายเป็นคู่ 1 ฉบับ 80 บาท จะแยกรางวัลเป็นใบละ 3 ล้านบาท หรือฉบับละ 6 ล้านบาท แต่ในสลากใหม่ ใบเดียว 80 บาท จะได้เงินรางวัล 6 ล้านบาท เช่นเดียวกับรางวัลอื่นจะมีการคูณสองเข้าไป
ทั้งนี้ทีม MThaiNews ได้สอบถามผู้ค้าปลีกชื่อ นายสำเนียง สุพรรณพิมพ์ อายุ 61 ปี เปิดเผยว่าตนเองขายสลากฯ มา 25 ปี รูปแบบสลากฯใหม่ มีขนาดเล็กกระทัดรัดดี มีน้ำหนักเบาพกง่าย ถึงแม้เวลาเรียกใส่แผงขายจะไม่ค่อยสวยเหมือนสลากฯรูปแบบเดิม ส่วนเรื่องเงินรางวันก็ได้เหมือนเดิมตนเฉยๆมากกว่าเพราะรู้อยู่แล้ว โดยรายได้การค้าขายนายสำเนียงบอกว่าพอได้ใช้ มีเก็บบ้างกินบ้าง ส่งลูกเรียนจบปริญญาโท รับราชการไปแล้วสบายใจ
ด้าน ผู้ค้ารายย่อย บอกว่า ช่วงแรกอาจต้องปรับตัว เพราะสลากเล็กลงทำให้ดูเหมือนสลากมีน้อยลง แต่น่าจะได้รับความสนใจจากประชาชน เนื่องจากป้องกันการปลอมแปลงได้ดี เพราะที่ผ่านมาเคยมีผู้ที่แอบอ้างนำสลากปลอมมาขึ้นรางวัลหลายคน แต่อาจต้องศึกษาวิธีการใช้งาน เพราะยังไม่คุ้นชินกับเทคโนโลยี เช่นเดียวกับ ผู้ซื้อสลากบางส่วน ที่ยังกังวลเกี่ยวกับการใช้งาน เเอพพลิเคชั่น QR Code Reader เพราะหลายคนยังใช้เทคโนโลยีไม่เป็น

อย่างไรก็ตามสำหรับเงินรางวัล ประกอบด้วย รางวัลที่ 1 รางวัลละ 6 ล้านบาท, รางวัลที่ 2 มี 5 รางวัล รางวัลละ 200,000 บาท, รางวัลที่ 3 มี 10 รางวัล รางวัลละ 80,000 บาท, รางวัลที่ 4 มี 50 รางวัล รางวัลละ 40,000 บาท, รางวัลที่ 5 มี 100 รางวัล รางวัลละ 20,000 บาท, รางวัลข้างเคียงรางวัลที่ 1 มี 2 รางวัล รางวัลละ 100,000 บาท, รางวัลเลขหน้า 3 ตัว เสี่ยง 2 ครั้ง มี 2,000 รางวัล รางวัลละ 4,000 บาท, รางวัลเลขท้าย 3 ตัว เสี่ยง 2 ครั้ง มี 2,000 รางวัล รางวัลละ 4,000 บาท และรางวัลเลขท้าย 2 ตัว เสี่ยง 1 ครั้ง มี 10,000 รางวัล รางวัลละ 2,000 บาท

