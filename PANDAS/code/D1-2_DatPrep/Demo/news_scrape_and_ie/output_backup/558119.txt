รมช.กระทรวงคมนาคม ยืนยันปรับที่นั่งรถตู้เหลือ 13 ที่ไม่กระทบค่าโดยสาร  พร้อมนำเครื่องตรวจแอลกอฮอล์ลมาให้พนักงานขับรถ บขส.เป่า เพื่อความมั่นใจในการใช้บริการของประชาชน
วันนี้ 10 เม.ย. 60 นายพิชิต อัคราทิตย์ รัฐมนตรีช่วยว่าการกระทรวงคมนาคม นำเครื่องตรวจแอลกอฮอล์ลมาให้พนักงานขับรถ บขส.เป่า และได้ขึ้นไปตรวจเยี่ยมประชาชนที่กำลังเดินทางกลับบ้านในช่วงเทศการสงกรานต์ พร้อมเชิญชวนให้ผู้โดยสารทุกคนคาดเข็มขัดนิรภัยเพื่อความปลอดภัยอีกด้วย หลังเดินทางมาเป็นประธานพิธีเปิดโครงการรณรงค์ลดอุบัติเหตุ สงกรานต์ปลอดภัยตายเป็นศูนย์ ถวายเป็นพระราชกุศลแด่พระบาทสมเด็จพระปรมินทรมหาภูมิพลอดุลยเดช ที่บริเวณอาคารผู้โดยสารภาคกลาง ชั้น 1 สถานีขนส่งหมอชิต (จตุจักร)

ทั้งนี้ทางกระทรวงคมนาคมมั่นใจว่าจะสามารถส่งประชาชนกลับบ้านอย่างปลอดภัยในช่วงสงกรานต์ ซึ่งทางบขส.ได้เตรียมรถไว้รองรับการใช้บริการอย่างเพียงพอพร้อมกับติดตามสถานการณ์อย่างใกล้ชิด ส่วนกรณีรถโดยสารไม่ประจำทาง หรือรถทัวร์ 30 ที่มาร่วมเสริมเที่ยววิ่งร่วมกับ บขส.มีจำนวนลดลงจากปีที่ผ่านมาเนื่องจากติดข้อกำหนดด้านสภาพความปลอดภัยของตัวรถตามที่กรมการขนส่งกำหนดเช่น การติดตังระบบ GPS และ การติดตั้งอุปกรณ์ส่วนควบต่างๆ เชื่อว่าจะไม่กระทบต่อการให้บริการอย่างแน่นอน
ส่วน กรณีที่กระทรวงคมนาคมมีนโยบายให้รถตู้โดยสารสาธารณะที่ให้บริการเส้นทางกรุงเทพ-ต่างจังหวัด ระยะทางไม่เกิน 300 กิโลเมตร ถอดเบาะที่นั่งผู้โดยสารออกเหลือ 13 ที่นั่ง ตามกฎหมายนั้น มองว่าเป็นนโยบายที่ดำเนินการเพื่อความปลอดภัย โดยในส่วนของผู้ประกอบการอย่ามองว่าเป็นการเสียรายได้แต่ให้มองว่าเป็นเรื่องของความปลอดภัยซึ่งที่นั่งน้อยลงนั้น จะทำให้การช่วยเหลือผู้โดยสารเป็นไปได้ง่ายขึ้นเมื่อเกิดอุบัติเหตุ
อย่างไรก็ตาม ขอยืนยันว่าการลดจำนวนที่นั่งของรถตู้โดยสารจะไม่มีการปรับอัตราค่าโดยสาร เนื่องจากอัตราค่าโดยสารกำหนดขึ้นจากราคาน้ำมัน แต่รถตู้ปัจจุบันรถตู้ส่วนใหญ่ใช้ก๊าซเป็นเชื่อเพลิง ดังนั้นผู้โดยสารยังคงใช้ค่าโดยสารอัตราเดิม
