วันที่ 5 เมษายน 2561 ที่ลานเอนกประสงค์ กระทรวงพาณิชย์ กรมพัฒนาธุรกิจการค้า ได้มีการเปิดตัวธุรกิจแฟรนไชส์รายใหม่ 50 แบรนด์ จัดแสดงงาน “แฟรนไชส์ โชว์ : ถึงเวลาโชว์ของ” โดยเป็นการนำเสนอธุรกิจและจำหน่ายสินค้าจากกลุ่มผู้ประกอบธุรกิจแฟรนไชส์รายใหม่ ที่เพิ่งจบหลักสูตรสร้างธุรกิจเข้าสู่ระบบแฟรนไชส์ รุ่นที่ 20 ประจำปี 2561 ภายใต้การส่งเสริมของกระทรวงพาณิชย์ ประกอบไปด้วยธุรกิจ 5 ประเภท จำนวน 50 แบรนด์ มาจัดแสดง

ภายในงานประกอบไปด้วยโซนอาหาร และร้านค้าต่าง ๆ มากมาย อาทิ แบรนด์แฟรนไชส์กาแฟน้องใหม่อย่าง กาแฟสดดอยหล่อ วาฟเฟิลฮ่องกง egg Hunt ร้านขนมยอดนิยม บิงซู ภายใต้ชื่อ ICE FROST น้ำจับเลี้ยงวังหลัง กาแฟโบราณบางบัวแก้ว วาฟเฟิลเบลเยียม Little egg ปลาทูนึ่งศิริคุณ ถังเช่าเจ้าสัว เป็นต้น นอกจากนี้ยังมีโซนข้าวของเครื่องใช้ภายในบ้าน ไปจนถึงอุตสาหกรรมต่างๆ อาทิ ผลิตภัณฑ์ทำความสะอาดผู้ชาย ผลิตภัณฑ์เสริมอาหาร

ทั้งนี้ผู้สื่อข่าว  MThai News  ได้มีโอกาสพูดคุยกับคุณกฤต เติมพิริยะกิจ ผู้อำนวยการฝ่ายพัฒนาธุรกิจ บริษัท G.I.B. Trading ซึ่งเป็นหนึ่งในผู้ประกอบการที่ได้มาจัดแสดงสินค้า  “แฟรนไชส์ โชว์”  ภาพใต้ชื่อ  ‘เกษตรอัจฉริยะ โดยลุงโก๋ ปากน้ำ’  ซึ่งจำหน่ายผลิตภัณฑ์ที่ใช้ในการเกษตรปลอดสารพิษ โดยเป็นผลิตภัณฑ์แบบออแกนิคเป็นมิตรต่อสิ่งแวดล้อม โดยเจาะกลุ่มเป้าหมายในภาคเกษตรกรรมรวมถึงประชาชนทั่วไปซึ่งสามารถใช้ผลิตภัณฑ์ได้ในครัวเรือน

โดยคุณกฤต เติมพิริยะกิจ เปิดเผยถึงการอบรมในหลักสูตรสร้างธุรกิจเข้าสู่ระบบแฟรนไชส์ ว่า เป็นคอร์สที่ดี ช่วยให้ตนซึ่งเป็นผู้ประกอบการมีความรู้มากขึ้น รู้หลักการมากขึ้น และส่งเสริมให้ผู้ประกอบการก้าวไปในทิศทางที่ถูกต้อง

อย่างไรก็ตาม กรมพัฒนาธุรกิจการค้า เปิดเผยว่า มีความคาดหวังว่าธุรกิจทั้ง 50 รายที่ผ่านการอบรมในครั้งนี้ จะสามารถต่อยอดธุรกิจของตนเองให้ขยายออกไปได้อย่างก้าวกระโดด และเป็นทางเลือกแก่ผู้มีรายได้น้อยให้สามารถเลือกซื้อ แฟรนไชส์ที่มีคุณภาพนำมาประกอบอาชีพที่มั่นคงได้ ซึ่งจะก่อให้เกิดผลดีต่อเศรษฐกิจของประเทศ

