เอกชน มอง ‘ทรัมป์’ ต่อสายตรงคุยนายกฯ เป็นสัญญาณบวกสะท้อนความเชื่อมั่นด้าน  เศรษฐกิจ  โดยหารือความร่วมมือการค้าการลงทุน
นายกลินท์ สารสิน ประธานกรรมการ สภาหอการค้าแห่งประเทศไทย  กล่าวถึงกรณีที่  นายโดนัล ทรัมป์ ประธานาธิบดีสหรัฐ  โทรศัพท์สายตรงถึง  พล.อ.ประยุทธ์ จันทร์โอชา นายกรัฐมนตรี  ถือเป็นเรื่องที่ดี ซึ่งหากมีการพูดคุยกันคาดว่าจะหารือเรื่องความร่วมมือด้านการค้าการลงทุนระหว่างกัน โดยปัจจุบันสินค้าที่ไทยส่งออกไปสหรัฐร้อยละ 40

ซึ่งเป็นสินค้ากลุ่มชิ้นส่วนอิเล็กทรอนิกส์ที่สหรัฐเข้ามาลงทุนผลิตในไทยแล้วส่งกลับไปสหรัฐ ส่วนอีกร้อยละ 60 เป็นยางรถยนต์และอัญมณี เพราะสหรัฐมองว่าไทยมีศักยภาพในการเป็นฐานการผลิตสินค้าเพื่อส่งออกไปยังภูมิภาคอาเซียน ทำให้สหรัฐที่เคยมีท่าทีจะใช้มาตรการกีดกันสินค้าไทยที่ส่งออกไปยังสหรัฐก่อนหน้านี้น่าจะผ่อนคลายลงด้วย
ด้าน  นายพจน์ อร่ามวัฒนานนท์ รองประธานกรรมการ สภาหอการค้าแห่งประเทศไทย  กล่าวว่า การที่สหรัฐขอเข้าพบนายกรัฐมนตรีของไทย นับเป็นสัญญาณที่ดีที่ไม่เคยเกิดขึ้นมาก่อนในรอบ 4-8 ปี สะท้อนความเชื่อมั่นในสายตาชาวต่างชาติที่มีต่อรัฐบาลไทย ขณะที่ทิศทางการลงทุนภาคเอกชนขณะนี้ภาคเอกชนยังอยู่ระหว่างศึกษารายละเอียดสิทธิประโยชน์ต่างๆ ก่อนตัดสินใจลงทุน
โดยเชื่อว่าจะค่อยๆ ทยอยมีการลงทุนเพิ่มขึ้นในระยะต่อไป โดยเฉพาะหากการส่งออกขยายตัวเป็นบวก เศรษฐกิจไทยฟื้นตัวดีต่อเนื่อง เชื่อว่าจะมีการลงทุนเพิ่มขึ้นตามมา โดยขณะนี้เอกชนได้ทยอยลงทุนปรับเปลี่ยนเครื่องจักรเพื่อรองรับการลงทุนในอนาคต
