หน้ากากทุเรียนฟีเวอร์!! พาณิชย์เตรียมเจรจาเวิร์คพอยท์ ขอดึงตัวเป็นพรีเซนเตอร์โปรโมททุเรียนไทย
นายสนธิรัตน์ สนธิจิรวงศ์ รัฐมนตรีช่วยว่าการกระทรวงพาณิชย์  เปิดเผยว่า ทางกระทรวงพาณิชย์ เตรียมจัดทำแคมเปญเกี่ยวกับผลไม้ทุเรียน เพื่อเป็นการส่งเสริมผลไม้ไทยให้เป็นที่แพร่หลาย ทั้งนี้ ได้มีแนวคิดที่จะส่งทีมงานเข้าเจรจากับบริษัท เวิร์คพอยท์ เอ็นเทอร์เทนเมนท์ จำกัด (มหาชน) เพื่อขอให้  “หน้ากากทุเรียน”  หรือ ทอม รูม 39 ซึ่งโด่งดังจากรายการ The Mask Singer หน้ากากนักร้อง และถือว่าได้รับการตอบรับเป็นอย่างดีในเวลานี้ มาเป็นพรีเซนเตอร์ให้กับแคมเปญดังกล่าว

ขณะที่ก่อนหน้านี้ กระทรวงพาณิชย์ได้ลงพื้นที่ติดตามสถานการณ์ผลไม้ภาคตะวันออก เช่น ทุเรียน มังคุด เงาะ และมะม่วง โดยผลไม้จะเริ่มออกสู่ตลาดตั้งแต่สิ้นเดือน มี.ค.2560 เป็นต้นไป และจะออกมากในช่วงเดือน เม.ย. หลังสงกรานต์ ซึ่งจากการที่ได้เตรียมความพร้อมด้านมาตรการรับมือ ทั้งการหาตลาดรองรับผลผลิต การกระจายผลผลิตออกสู่ตลาดปลายทางโดยเร็ว ทำให้มั่นใจว่าปีนี้จะเป็นปีที่เกษตรกรผู้ปลูกผลไม้ภาคตะวันออกจำหน่ายผลผลิตได้ในราคาดีอีกปีหนึ่ง

