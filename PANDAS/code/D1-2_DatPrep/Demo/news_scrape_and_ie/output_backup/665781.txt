กทพ. เคาะลดค่าทางด่วน 5 บาท ด่านเก็บเงินอโศก 4 ทางพิเศษศรีรัช ให้กับผู้ใช้บัตร Easy Pass หวังแก้ปัญหารถติด ช่วยระบายรถเร็วขึ้น
รายงานข่าวแจ้งว่า วันนี้ (20 ส.ค. 2561) การประชุมคณะกรรมการบริหารการทางพิเศษแห่งประเทศไทย (กทพ.) ได้มีมติเห็นชอบลดราคาค่าผ่านทางลง 5 บาทให้กับผู้ใช้บัตรเก็บเงินอัตโนมัติ หรือ Easy Pass ในการจ่ายเงินค่าทางด่วน โดยคาดว่าจะเริ่มบังคับใช้ได้ตั้งแต่วันที่ 1ก.ย. นี้

ซึ่งการลดราคาค่าทางด่วนสำหรับผู้ใช้บัตร Easy Pass ดังกล่าว ก็เพื่อหวังแก้ปัญหาจราจรติดขัดหน้าด่านเก็บเงินต่างๆ รวมทั้งส่งเสริมให้ประชาชนหันมาใช้บัตร Easy Pass มากขึ้น เพราะใช้เวลาในการจ่ายค่าผ่านทางน้อยกว่าการชำระด้วยเงินสดหลายเท่า จะช่วยแก้ไขปัญหารถติดหน้าด่านได้มาก
สำหรับมาตรการนี้การทางพิเศษฯ เตรียมจะนำร่องเริ่มต้นแนวทางดังกล่าวที่ด่านอโศก 4 ของทางพิเศษศรีรัช (ระบบทางด่วนขั้นที่ 2) ก่อนเป็นอันดับแรก ลดราคาจากราคาเต็ม 50 บาท เหลือ 45 บาท จากนั้นค่อยขยายผลไปใช้ในด่านเก็บเงินอื่น ๆ ต่อไป
