ตำรวจ จ.พะเยา ใช้เวลาว่างจากการทำงานประจำ หันมาปลูก ‘องุ่นไร้เมล็ด’ สร้างรายได้งาม
วันนี้ 26 ก.ค.60 ดาบตำรวจไพรัตน์ อะปะมาเถ ตำรวจสังกัดศูนย์ป้องกันแก้ไขปัญหายาเสพติด ภูธรจังหวัดพะเยา พาผู้สื่อข่าวเข้าเยี่ยมชมวิธีการดูแลผลผลิตองุ่นไร้เมล็ด พันธุ์บิวตี้ซิสเลท ของตนเองอย่างใกล้ชิด หลังจากที่เขาใช้เวลาว่างจากงานราชการและงานประจำ ทำการปลูกไว้บริเวณพื้นที่สวน ประมาณ 1 ไร่เศษ ในพื้นที่ หมู่ที่ 11 ต.บ้านถ้ำ อ.ดอกคำใต้ จ.พะเยา

โดยดาบตำรวจไพรัตน์ กล่าวว่า ตนเองใช้เวลาว่างจากการที่ทำงานประจำ หันมาปลูกองุ่นไร้เมล็ด พันธุ์บิวตี้ซิสเลท ประมาณ 1 ปีกว่าที่ผ่านมา โดยทำการปลูกไว้จำนวน 54 ต้นพบว่าผลผลิตเป็นที่น่าพอใจเป็นอย่างมาก เนื่องจากรสชาดองุ่นมีความหวานอร่อย ที่สำคัญองุ่นที่นี่จะไม่ใช้สารเคมีเลย โดยจะใช้ปุ๋ยประเภทมูลสัตว์เป็นหลัก
ซึ่งพอผลผลิตออกมาก็จะมีผู้มาสั่งจองและเดินทางมาซื้ออย่างต่อเนื่อง โดยจะขายในราคา กิโลกรัมละ 250 บาท ที่ผ่านมาสามารถให้ผลผลิตต่อรอบมากกว่า 100 กิโลกรัม และในรอบนี้น่าจะสามารถให้ผลผลิตได้ถึง 200 กิโลกรัม ซึ่งถือว่าเป็นอาชีพเสริมที่สามารถสร้างรายได้ให้กับเขาได้เป็นอย่างดี

