บริษัท หลักทรัพย์ กรุงศรี จำกัด (มหาชน) ระบุบทวิเคราะห์วันนี้ (7 พ.ค.) ว่า หุ้นไทยมุมมองเป็นลบคาด SET Index อ่อนตัวทดสอบโซนแนวรับ 1,660 – 1,665 จุด จากความกังวลเรื่องสงครามการค้ากลับมากดดันภาวะการลงทุนทั่วโลกอีกครั้ง หลังประธานาธิบดีทรัมป์ขู่ปรับขึ้นภาษีนำเข้าสินค้าจีนวงเงิน 2 แสนล้านดอลลาร์ โดยปรับขึ้นจากเดิม 10% เป็น 25% ในสัปดาห์นี้ เนื่องจากความล่าช้าของการเจรจาการค้า
พร้อมทั้งขู่จะเก็บภาษีอีก 3.25 แสนล้านดอลลาร์ อัตรา 25% เพิ่มเติมอีกด้วย ซึ่งส่งผลให้ภาพการลงทุนเป็นลบและกดดันให้กระแส Fund Flow ต่างชาติมีแนวโน้มไหลออก อย่างไรก็ตามคาดว่าสถานการณ์จะผ่อนคลายลงหากรองนายกฯจีนเดินทางไปสหรัฐเพื่อเจรจายุติสงครามการค้าระหว่างสองประเทศในวันที่ 9 – 10 พ.ค. นอกจากนี้คาดว่าแรงซื้อดักงบ 1Q19 ที่เติบโตขึ้นจะช่วยหนุนให้ดัชนีสลับเด้งรีบาวด์ในช่วงอ่อนตัวได้
