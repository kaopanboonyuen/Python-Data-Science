วิกฤต ! ชาว ปัตตานี ไร้เงินใช้ช่วงใกล้เปิดเทอมไม่มีเงินซื้ออุปกรณ์การเรียนให้บุตรหลาน หลังราคายางตกต่ำ
สำหรับบรรยากาศใน จ.ปัตตานี ช่วงก่อนเปิดภาคเรียน ในวันที่ 16 พ.ค. 2560 นี้ พบว่าผู้ปกครองจำนวนมากต้องขายและจำนำของมีค่า เพื่อนำเงินมาซื้ออุปกรณ์การเรียน ชุดนักเรียน และรองเท้า ตามร้านที่ลดราคา โดย นางสือนะ มะนาหิง ชาวบ้านในพื้นที่ กล่าวว่า ตนมีแหวนทอง 1 สลึงต้องเอาไปจำนำ เพื่อนำเงินมาซื้ออุปกรณ์การเรียนให้ลูก ส่วนรองเท้าและชุดนักเรียนใหม่นั้น ไม่สามารถซื้อได้เพราะเงินไม่พอ

ทั้งนี้สาเหตุมาจากเศรษฐกิจตกต่ำ โดยเฉพาะราคายางพาราที่ถูกลงจนทำให้ได้รับผลกระทบ เริ่มแรกตนตั้งใจว่าจะนำเงินจากการขายขี้ยางพาราไปซื้อของให้ลูก แต่กลับพบว่าในพื้นที่มีฝนตกทุกวัน ขณะที่ราคารับซื้อผลผลิตก็ต่ำ ทำให้ไม่สามารถนำเงินจากส่วนนั้นมาใช้จ่ายได้ในช่วงนี้ ขณะที่นางวรรณา นาคสุวรรณ ชาวบ้านอีกราย กล่าวว่า ตนมีบุตรหลายคน ทำให้ต้องเลือกซื้อของที่ลดราคา
ทั้งนี้หากไม่มีของลดราคามาขาย ตนก็คิดว่าบุตรหลานของตนอาจจะไม่ได้เรียนหนังสือเหมือนเด็กคนอื่น ๆ โดยเฉพาะในปีนี้ที่ราคารับซื้อยางพาราต่ำ ขี้ยางอยู่ที่ 20 – 23 บาท ประกอบกับฝนก็ตกอีก จึงทำให้ชาวสวนยางได้รับผลกระทบ เมื่อคนตัดยางเดือดร้อน คนขายของทั้งหมดก็ได้รับผลกระทบไปด้วย
อย่างไรก็ตามจากการสำรวจตลาดพบว่าราคาจำหน่าย ชุดนักเรียนเด็กอนุบาล อยู่ที่ ชุดละ 250-380 บาท ชั้นประถมศึกษา 280-350 บาท ชั้นมัธยมศึกษา 450 บาท ถ้าซื้อครบชุดหากเป็นเด็กอนุบาลจะตกอยู่ที่ 1,800-2,000 บาทต่อคน ส่วนเด็กในระดับประถมถึงมัธยมศึกษา ครบชุดก็จะอยู่ที่ประมาณ 3,000- 3500 บาทต่อคน
