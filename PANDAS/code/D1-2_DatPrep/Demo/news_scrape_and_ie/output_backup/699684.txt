วันที่ 10 มกราคม 2562 ผู้สื่อได้ลงพื้นที่ไปที่ “ด้วงสาคูสตูลฟาร์ม” อยู่บ้านเลขที่ 75/2 หมู่ที่ 11 บ้านในสวน –ควนยุง ตำบลทุ่งนุ้ย อำเภอควนกาหลง จังหวัดสตูล ซึ่งพาไปดูการเพาะเลี้ยง “ด้วงสาคู” ที่เป็นอาหารยอดฮิตของคนชอบจำพวกแมลงของแปลกๆ และกลุ่มคนชอบทานของป่า

โดยนางสาวกฤตยา สุขสวัสดิ์ อายุ 39 ปี อาชีพเป็นพยาบาลโรงพยาบาลควนกาหลง โดยทำอาชีพเสริมเลี้ยงด้วงสาคูขาย เล่าให้ผู้สื่อข่าวฟังว่า ตนเองมีงานประจำเป็นพยาบาลในพื้นที่ และอยากทำอาชีพเสริมสร้างรายได้เพิ่มขึ้น จึงหันไปสนใจเลี้ยงด้วงสาคูเพราะเห็นว่าปัจจุบันคนชอบหันไปรับประทานอาหารจำพวกแมลงและของแปลกมายิ่งขึ้น

สำหรับตนได้เรียนรู้ลองผิดลองถูก โดยไปศึกษาจากบุคคลที่รู้และยังเรียนรู้จากโลกออนไลน์อยู่ประมาณ 2 เดือน เมื่อก่อนเลี้ยงอยู่แค่ 20 กะละมัง จากนั้นตั้งเพจทางเฟซบุ๊กขายภายใต้ชื่อเพจว่า “ด้วงสาคูสตูลฟาร์ม” มีการไลฟ์ผ่านเฟซบุ๊กถึงขั้นตอนการเลี้ยงและวิธีการดูแลรักษาจนส่งขาย
จึงส่งผลให้มีคนสนใจทักแชทข้อความเข้ามาสั่งซื้อกันเป็นจำนวนมาก ล่าสุดทุกวันนี้จึงพัฒนาจาก 20 กะละมังจนเป็นโรงเลี้ยงด้วงสาคูขนาดใหญ่มีถึงกว่า 1,000 กะละมัง จนสร้างซ้อนกันเป็นแถวๆ เหมือนคอนโดด้วงสาคู

นางสาวกฤตยา กล่าวอีกว่า ปัจจุบันนี้มียอดสั่งซื้อมาเป็นจำนวนมาก โดยตนเองก็ขายอยู่ในราคาหน้าฟาร์มที่กิโลกรัมละ 200 บาท หากส่งขายไปต่างจังหวัดแพ็กตามลูกค้าต้องการขายอยู่ที่กิโลกรัมละ 170 – 180 บาท
ส่วนกลุ่มลูกค้าจะมีทั่วในประเทศไทยไปถึงแถวปาดังเบซาร์ใกล้กับประเทศมาเลเซีย และสิบสองปันนา ประเทศจีนและนอกจากนี้ยังมีนักศึกษาทั้งไทยและต่างปะเทศเดินทางมาดูงานอีกด้วย

นอกจากการเลี้ยงแล้วยังทำการขายคู่พ่อพันธุ์แม่พันธุ์ ซึ่งจะขายอยู่ที่คู่ละ 8 บาท พร้อมรับประกันดูแลหลังการขาย เช่นหากส่งไปแล้วตายระหว่างทางก็จะเปลี่ยนให้ใหม่ รวมทั้งใครสนใจก็เข้ามาศึกษาฟรีพร้อมกับปรึกษาและแก้ปัญหาให้ด้วยจนออกขายได้
