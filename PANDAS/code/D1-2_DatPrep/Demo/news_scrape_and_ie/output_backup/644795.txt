รัฐมนตรีว่าการกระทรวงพลังงาน เปิดเผยภายหลังการประชุมคณะกรรมการบริหารนโยบายพลังงาน หรือ กบง. ว่า ที่ประชุมเห็นชอบแนวทางดูแลราคาน้ำมันดีเซลขายปลีกในประเทศ โดยใช้เงินกองทุนน้ำมันเชื้อเพลิงที่มีอยู่ประมาณ 3 หมื่นล้านบาท อุดหนุนราคาน้ำมันดีเซลไม่ให้เกิน 30 บาทต่อลิตรชั่วคราว จนกว่าจะมีน้ำมัน B 20 เกรดพิเศษ ที่ราคาถูกกว่าเกรดปกติ 3 บาทต่อลิตร ออกมาจำหน่าย

ซึ่งกระทรวงพลังงานจะเปิดให้ผู้ประกอบการภาคขนส่งเข้ามาปรับเปลี่ยนเครื่องยนต์ เพื่อรองรับ B 20 ดังนั้น จึงไม่มีความจำเป็นที่ภาคขนส่งจะต้องปรับราคาค่าโดยสารขึ้น นอกจากนี้ กบง. ยังมีมติให้นำเงินกองทุนฯ ที่มีอยู่ 551 ล้านบาท อุดหนุนราคาแอลพีจี 10 บาทต่อขนาดถัง 15 กิโลกรัม ทำให้ราคาแอลพีจีจะลดลงเหลือไม่เกินถังละ 363 บาท โดยมีผลวันที่ 28 พฤษภาคมนี้

ปัจจุบันกองทุนแอลพีจี มีเงินเหลืออยู่ 551 ล้าน จะเพียงพอรองรับการอุดหนุนราคาแอลพีจี ไปได้อีก 2 เดือน ซึ่งคาดว่าอีก 2 เดือนข้างหน้าราคาแอลพีจี ในตลาดโลกจะปรับลดลง ส่วนกองทุนน้ำมัน คาดว่าจะเพียงพออุดหนุนราคาดีเซลต่อเนื่องได้ 10 เดือน ขณะเดียวกัน รัฐมนตรีกระทรวงพลังงาน ยืนยันว่า ปีนี้ราคาค่าไฟฟ้าจะไม่ปรับขึ้นจนถึงสิ้นปีนี้
