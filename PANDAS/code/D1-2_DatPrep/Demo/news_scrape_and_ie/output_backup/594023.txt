วันนี้ (21 ต.ค. 60) นพ.สุรเดช วลีอิทธิกุล เลขาธิการสำนักงานประกันสังคม (สปส.) ได้ออกมากล่าวถึงกรณีที่เกิดเป็นที่วิพากษ์วิจารณ์อย่างกว้างขวาง หลังจากสำนักงานประกันสังคมเตรียมเรียกเก็บเงินสมทบของผู้ประกันตนเพิ่มจากเดิม 750 บาท เป็น 1,000 บาทว่า การเรียกเก็บเงินสมทบดังกล่าวไม่ใช่แค่การเพิ่มวงเงิน แต่จะรวมไปถึงการเพิ่มสิทธิประโยชน์ทดแทนต่างๆ เพิ่มด้วยกว่าครึ่ง อาทิ
เงินขาดรายได้หากเจ็บป่วยแล้วต้องหยุดงานเกิน 30 วัน มีสิทธิเบิกประกันสังคมจากเดิม 7,500 บาท ได้เพิ่มเป็น 10,000 บาท เป็นระยะเวลา 3 เดือน 
เงินสงเคราะห์คลอดบุตร เดิมได้รับ 22,500 บาท เพิ่มขึ้นเป็น 30,000 บาท 
เงินชดเชยทุพพลภาพได้รับตลอดชีวิต จากเดิมได้รับ 7,500 บาท ได้เพิ่มเป็น 10,000 บาท ต่อ เดือน
กรณีว่างงาน จากการลาออกตามกฎหมาย ได้รับ 3 เดือน จากเดิมเดือนละ 4,500 บาท เป็น 6,000 บาท แต่หากถูกนายจ้างเลิกจ้างโดยไม่ได้ทำผิดตามกฎหมาย ได้รับ 6 เดือน จากเดิมเดือนละ 7,500 บาท เป็น 10,000 บาท 
หากเสียชีวิต นอกจากค่าทำศพ 40,000 บาท แล้ว จะได้รับเงินสงเคราะห์ จากเดิม 7,500 เป็น 10,000 บาท 
เงินชราภาพ หรือ บำนาญ หากส่งครบ 180 เดือน จะได้รับ จากเดิมเดือนละ 3,000 บาท เป็น 4,000 บาท
อย่างไรก็ตามแนวคิดนี้ ยังอยู่ระหว่างการส่งให้ รัฐบาลพิจารณา คาดว่าจะเข้าที่ประชุม คณะรัฐมนตรีช่วงต้นปี 2561
