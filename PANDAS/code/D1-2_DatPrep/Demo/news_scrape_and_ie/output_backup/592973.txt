แจกจ่าย  บัตรสวัสดิการแห่งรัฐ  ให้ผู้มีสิทธิ์ทั้ง 7 จังหวัดวันนี้ (17 ต.ค.) ขณะที่กระทรวงการคลังเตรียมเพิ่มวงเงินในบัตรเป็น 700-800 บาท
นางสาวสุทธิรัตน์ รัตนโชติ อธิบดีกรมบัญชีกลาง เปิดเผยว่า กรมบัญชีกลางดำเนินการจัดส่งบัตรสวัสดิการแห่งรัฐ หรือบัตรแมงมุม ไปยังหน่วยรับลงทะเบียนทั้ง 7 จังหวัด ได้แก่ กรุงเทพมหานคร นนทบุรี ปทุมธานี พระนครศรีอยุธยา สมุทรปราการ นครปฐม และสมุทรสาคร เรียบร้อยแล้ว

และเพื่ออำนวยความสะดวกให้กับผู้มีสิทธิ์ กรมบัญชีกลางแจ้งให้หน่วยรับลงทะเบียนตรวจสอบสิทธิ์การซื้อสินค้าร้านธงฟ้าประชารัฐ โดยทำเป็นสติกเกอร์ 200 บาท หรือ 300 บาท ติดไว้บนบัตรด้วย ดังนั้น จึงพร้อมให้ผู้มีสิทธิ์นำบัตรประชาชนมาติดต่อขอรับบัตรได้ที่หน่วยรับลงทะเบียนที่เคยลงทะเบียนไว้ตั้งแต่วันนี้ (17 ต.ค.)เป็นต้นไป
ขณะที่นายสมชัย สัจจพงษ์ ปลัดกระทรวงการคลัง เปิดเผย ถึงกรณีที่นายสมคิด จาตุศรีพิทักษ์ รองนายกรัฐมนตรี ได้มอบหมายให้กระทรวงการคลัง และสำนักงบประมาณ หาแนวทางเพิ่มวงเงินในบัตรสวัสดิการแห่งรัฐสำหรับซื้อสินค้าอุปโภคบริโภค จากปัจจุบันอยู่ที่ 200-300 บาทต่อบัตรต่อเดือน ว่า
กระทรวงการคลังพร้อมที่จะศึกษาแนวทางตามที่ได้รับมอบหมายมา โดยยอมรับว่าที่ผ่านมา ประชาชนที่ได้สิทธิในบัตรสวัสดิการตามต่างจังหวัด ส่วนใหญ่ไม่ได้ใช้บริการรถไฟ หรือรถ บขส. ซึ่งรัฐได้จัดสรรวงเงินในส่วนนี้ให้ผู้ถือบัตรอย่างละ 500 บาทต่อเดือน
ดังนั้น จะศึกษาร่วมกับหน่วยงานที่เกี่ยวข้องถึงความเป็นไปได้ ในการโยกเงินในส่วนนี้ไปเพิ่มไว้ในส่วนของการใช้จ่าย เพื่อซื้อสินค้าอุปโภคบริโภคที่ร้านธงฟ้าแทน เช่น อาจเพิ่มเป็น 700 และ 800 บาท แต่ยืนยันว่าเงินงบประมาณที่ใช้ในการดำเนินโครงการสวัสดิการแห่งรัฐ ปี 2560 จะยังอยู่ที่ 41,900 ล้านบาท ไม่ปรับเพิ่มขึ้น แม้จะมีการปรับเพิ่มวงเงินในการซื้อสินค้าอุปโภคบริโภคที่ร้านธงฟ้าก็ตาม
