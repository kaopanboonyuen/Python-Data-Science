กระทรวงการคลัง เร่งตรวจสอบคุณสมบัติผู้ลงทะเบียนโครงการสวัสดิการแห่งรัฐ หลังพบพิรุธจบการศึกษาระดับปริญญาโทและปริญญาเอก กว่า 6 พันคน
แม้การลงทะเบียนโครงการสวัสดิการแห่งรัฐ จะกำหนดคุณสมบัติช่วยเหลือผู้มีรายได้ไม่เกินปีละ 1 แสนบาท แต่ นายกฤษฎา จีนะวิจารณะ ผู้อำนวยการสำนักงานเศรษฐกิจการคลัง กลับได้รับรายงานว่า พบผู้ลงทะเบียนขอรับความช่วยเหลือในโครงการ จบการศึกษาระดับปริญญาเอก 600 คน ปริญญาโท 6,000 คน จากยอดผู้ลงทะเบียนกว่า 14 ล้านคน ทำให้รัฐมนตรีว่าการกระทรวงการคลัง สั่งตรวจสอบคุณสมบัติผู้ลงทะเบียนรอบ 2 จากปัจจุบันคัดกรองรอบแรกแล้ว มีผู้ไม่ผ่านคุณสมบัติประมาณ 2 ล้านคน เนื่องจากมีรายได้และทรัพย์สินเกินกว่าเงื่อนไขกำหนด

ด้าน นายพชร อนันตศิลป์ อธิบดีกรมธนารักษ์ กล่าวว่า ทางกรมฯ ได้ร่วมมือกับสภาอุตสาหกรรมแห่งประเทศไทย ปรับปรุงการดำเนินนโยบายบ้านประชารัฐใหม่ โดยวางผังสร้างชุมชนผู้มีรายได้น้อยโครงการใหญ่ ซึ่งจะมีทั้งที่อยู่อาศัย และพื้นที่ทำกินในบริเวณเดียวกัน ก่อนเปิดโอกาสให้ผู้ลงทะเบียนโครงการสวัสดิการแห่งรัฐเข้าถึงสิทธิ์จอง หรือเช่าโครงการนี้ก่อนประชาชนทั่วไป เพื่อช่วยให้ผู้มีรายได้น้อย มีที่อยู่เป็นของตัวเอง และมีอาชีพ มีรายได้เลี้ยงตัว จากการบริหารพื้นที่ในชุมชน
อย่างไรก็ตาม เบื้องต้นวางโครงการไว้ 6 จังหวัด ประกอบด้วย เลย, อุดรธานี, อุตรดิตถ์, สมุทรปราการ, กาญจนบุรี และสงขลา คาดว่า จะเสนอรัฐมนตรีว่าการกระทรวงการคลัง ภายในเดือนหน้า เพื่อจัดเป็นแพ็กเกจสวัสดิการผู้มีรายได้น้อย รอบ 2 ต่อไป
