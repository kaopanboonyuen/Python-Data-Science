ป่าเงินล้าน! ทำเงินให้อาชีพคน  ขายเห็ด  ในจังหวัดพะเยา ที่ออกในช่วงฤดูกาลรวมแล้วนับล้านบาทต่อปี
อาชีพการเก็บเห็ดขายของชาวบ้านในพื้นที่ ตำบลท่าวังทอง อำเภอเมืองพะเยา และอำเภอภูกามยาว จังหวัดพะเยา ที่บริเวณป่าใกล้หมู่บ้าน ซึ่งถูกระบุว่าเป็น  “ป่าเงินล้าน”  โดยเฉพาะในช่วงนี้ สามารถสร้างรายได้เป็นอย่างดี โดยรายได้ต่อวันจากการเก็บเห็ดจำหน่ายวันละ 800-1,000 บาทต่อวัน และเห็ดของที่นี่ ต่างมีผู้นิยมหาซื้อรับประทาน เนื่องจากมีรสชาติที่อร่อย ปลอดภัย ในแต่ละปีพวกชาวบ้านสามารถหารายได้จากการเก็บเห็ดที่ออกในช่วงฤดูกาลรวมแล้วนับล้านบาท

วันนี้ (7 มิ.ย.) ชาวบ้านในพื้นที่ตำบลท่าวังทอง อำเภอเมืองพะเยา และตำบลดงเจน อำเภอภูกามยาว จังหวัดพะเยา ต่างนำเห็ดที่หามาได้จากป่าใกล้หมู่บ้าน ออกมาจำหน่ายบริเวณสองข้างทางถนนสายพะเยา-ป่าแดด ซึ่งเป็นกิจวัตรทุกวันของชาวบ้านที่นี่ในช่วงเวลานี้ หลังจากเข้าสู่ช่วงฤดูฝน ในพื้นที่จะมีเห็ดหลากหลายชนิดออกเป็นจำนวนมาก ซึ่งสามารถสร้างรายได้ให้กับชาวบ้านได้เป็นอย่างดี
โดย นางดาว อุดธิ ชาวบ้านในพื้นที่หมู่ที่ 13 ตำบลท่าวังทอง อำเภอเมือง จังหวัดพะเยา กล่าวว่า ช่วงนี้จะมีอาชีพการหาเห็ดมาจำหน่ายเนื่องจากมีป่าบริเวณใกล้หมู่บ้าน ซึ่งชาวบ้านเรียกว่าป่าบ้านป่าแดง หรือ  “ป่าเงินล้าน”  จะมีเห็ดหลากหลายชนิดออกมาเป็นจำนวนมาก ทั้งเห็ดโคลน เห็ดกระโดง และเห็ดอื่นๆ ที่สามารถกินได้ ซึ่งในปีนี้ปริมาณเห็ดจะออกมาเป็นจำนวนมาก เนื่องจากมีฝนตกลงมาในพื้นที่ โดยตนเองจะออกหาเห็ดตั้งแต่ตี 2 เป็นต้นไป โดยบางวันสามารถหาเห็ดมาจำหน่ายและสร้างรายได้ถึง 800-1,000 บาทต่อวัน ซึ่งถือว่าเป็นรายได้ที่ดีในช่วงนี้
ขณะที่ในแต่ละปี ชาวบ้านในหมู่บ้านทั้ง 2 แห่ง จะหาเห็ดมาจำหน่าย เนื่องจากป่าใกล้หมู่บ้านมีเห็ดออกเป็นจำนวนมาก และในช่วงเวลา 3 เดือนนี้ จะมีเห็ดแต่ละชนิดออกมาอย่างต่อเนื่อง และเห็ดที่นี่จะเป็นที่ต้องการของชาวบ้านเป็นอย่างมากเนื่องจากจะมีรสชาติอร่อย ปลอดภัย และราคาเพียงจานละ 10 บาท ลูกค้าจึงนิยมมาหาซื้อเพื่อนำไปบริโภค
สำหรับพื้นที่หมู่บ้านดังกล่าว เป็นหมู่บ้านที่ติดกับป่าที่มีความอุดมสมบูรณ์ และเป็นป่าที่ที่มีภูเขาไม่สูงมากนัก ชาวบ้านจึงออกหาเห็ด ในช่วงฤดูฝนจะมีเห็ดออกมาเป็นจำนวนมาก ทำให้ชาวบ้านที่นี่มีรายได้รวมแล้วต่อปีมากว่า 1 ล้านบาท และทำให้บรรยากาศการซื้อขายเห็ดที่นี่เป็นไปอย่างคึกคัก รวมถึงเป็นที่รู้จักของผู้ที่ชอบบริโภคเห็ดทั้งในจังหวัดและต่างจังหวัดด้วย
