ฐากร เผย ผู้ประกอบการทีวีดิจิทัลสามารถยื่นเรื่องขอใช้ ม.44 คืนใบอนุญาตได้ ขณะที่ บอร์ด กสทช.มีมติลดค่าธรรมเนียมใบอนุญาตประกอบกิจการโทรคมนาคม
วันที่ 6 ก.ย. 2560  เวลา 14.30 น. สำนักงานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (สำนักงาน กสทช.) โดย นายฐากร ตัณฑสิทธิ์ เลขาธิการ กสทช. ได้แถลงข่าวผลการประชุมบอร์ด กสทช. ที่ ชั้น 2 อาคารอำนวยการ สำนักงาน กสทช.

นายฐากร กล่าวว่า ที่ประชุมเห็นชอบแนวทางการทบทวนค่าธรรมเนียมใบอนุญาตประกอบกิจการโทรคมนาคม เป็นอัตราใหม่ที่มีการปรับลดจากอัตราเดิมเพื่อให้สอดคล้องกับสถานการณ์ปัจจุบัน โดยมีการจัดเก็บตามอัตราขั้นบันไดของรายได้ ดังนี้
รายได้ 0-100 ล้านบาท คิดอัตราค่าธรรมเนียมร้อยละ 0.125 จากเดิมเก็บร้อยละ 0.25
รายได้เกิน 100-500 ล้านบาท คิดอัตราค่าธรรมเนียมร้อยละ 0.25 จากเดิมเก็บร้อยละ 0.5
รายได้เกิน 500-1,000 ล้านบาท คิดอัตราค่าธรรมเนียมร้อยละ 0.5 จากเดิมเก็บร้อยละ 1.0
รายได้เกิน 1,000-5,000 ล้านบาท คิดอัตราค่าธรรมเนียมร้อยละ 0.75
และรายได้เกิน 5,000 ล้านบาทขึ้น คิดอัตราค่าธรรมเนียมร้อยละ 1.5
ทั้งนี้ สำหรับค่าธรรมเนียมใหม่จะส่งผลให้ประชาชนได้ใช้บริการโทรศัพท์เคลื่นที่และอินเทอร์เน็ตในราคาที่ถูกลง
นอกจากนี้ นายฐากร ยังกล่าวถึงกรณีที่มีกระแสข่าวการใช้ ม.44 คืนใบอนุญาตทีวีดิจิทัล ว่า ตนเองได้ไปบรรยายที่สำนักข่าวอิศราเกี่ยวกับเรื่องทิศทางโทรคมนาคม ซึ่งมีผู้ประกอบการทีวีดิจิทัลสอบถามทำไมการแก้ปัญหาทีวีดิทัลของ กสทช.ถึงไม่ตรงประเด็น ซึ่ง กสทช.ได้ช่วยเหลือโดยออก ม.44 ถึง 2 ส่วน คือ 1.ยืดระยะเวลาในการชำระเงิน 2.กฎต่าง ๆ
แต่ประเด็นการคืนใบอนุญาตนั้น ตนเองเห็นด้วยเพียงแต่การออก ม.44 ยังไม่มีการดำเนินการในส่วนนี้ ซึ่งหากทางผู้ประกอบการทีวีดิจิทัลเห็นควรก็สามารถที่จะยื่นเรื่องกับทางหัวหน้า คสช. ได้ เพื่อที่จะส่งเรื่องให้สำนักงานพิจารณาใน ทั้งนี้ทาง กสทช.ไม่ขัดข้อง และสนับสนุนในส่วนนี้ เนื่องจากมีอยู่ในรายงานของการดำเนินงาน กสทช. ว่าการคืนใบอนุญาตไม่ได้อยู่ในอำนาจของทางสำนักงาน ถ้าจะดำเนินการต้องเป็นการใช้ ม.44 เท่านั้น
