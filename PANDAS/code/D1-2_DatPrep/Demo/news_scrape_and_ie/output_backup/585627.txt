สคบ. ให้หน่วยงานที่เกี่ยวข้องหาแนวทางแก้ปัญหาผู้ประกอบการหอพัก เก็บค่าน้ำประปา-ค่าไฟฟ้า แพงเกินจริง พร้อมรายงานผลภายใน 2 เดือน หวังช่วยลดภาระค่ารายจ่ายประชาชน
รายงานข่าวแจ้งว่า เมื่อวันที่ 30 ส.ค. 60 ที่ผ่านมา นายออมสิน ชีวะพฤกษ์ รัฐมนตรีประจำสำนักนายกรัฐมนตรี กล่าวหลังการประชุมคณะกรรมการคุ้มครองผู้บริโภค (สคบ.) ว่า จากกรณีที่มีผู้ประกอบการหอพักเก็บค่าน้ำประปา-ค่าไฟฟ้าสูงเกินจริง และไม่เป็นธรรมกับผู้พักอาศัย ทาง สคบ. จึงได้สั่งให้หน่วยงานที่เกี่ยวข้องหาแนวทางควบคุมและแก้ปัญหาดังกล่าว แล้วรายงานผลความคืบหน้าให้ สคบ. ทราบภายใน 2 เดือน โดยหากดำเนินการได้ผล จะช่วยให้ผู้ใช้บริการหอพักลดค่าใช้จ่ายได้มากขึ้น
ทั้งนี้ มีข้อร้องเรียนจากประชาชนเกี่ยวกับการเก็บค่าน้ำประปาและค่าไฟฟ้าของผู้ประกอบการหอพัก โดยเก็บค่าไฟฟ้าเฉลี่ยหน่วยละ 6-8 บาท จากปกติ 3-4 บาท ส่วนค่าน้ำประปาเก็บเฉลี่ยหน่วยละ 17-20 บาท จากปกติ 8-11 บาท ซึ่งมองว่าเป็นอัตราที่สูงเกินไป โดยก่อนหน้านั้นเคยพูดคุยร่วมกันกับผู้ประกอบการหอพักแล้ว แต่ผู้ประกอบการอ้างว่ามีต้นทุนที่สูง
