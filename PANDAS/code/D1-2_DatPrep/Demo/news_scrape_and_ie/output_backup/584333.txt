ปตท. พร้อมขยายร้านจิฟฟี่ในปั๊ม 1,100 แห่ง ทดแทนร้านเซเว่น-อีเลฟเว่น หากไม่ต่อสัญญาในอีก 6 ปีข้างหน้า
นางสาวจิราพร ขาวสวัสดิ์ กรรมการผู้จัดการ บริษัท ปตท. บริหารธุรกิจค้าปลีก จำกัด (PTTRM) กล่าวว่า ร้านสะดวกซื้อ จิฟฟี่ มีประสบการณ์และมีความพร้อมทั้งสินค้า ศูนย์กระจายสินค้า เทคโนโลยี ที่พร้อมจะจำหน่ายในปั๊ม ปตท. ทดแทนร้านค้าสะดวกซื้อเซเว่น-อีเลฟเว่น 1,100 สาขา หาก ปตท. ไม่ต่อสัญญาร่วมการจำหน่ายกับทางซีพีออล์ ที่จะหมดสัญญาใน 6 ปีข้างหน้า
ทั้งนี้ ปัจจุบัน มีร้านจิฟฟี่ รวม 209 สาขา ตั้งเป้าภายใน 5 ปี จะขยายเป็น 256 สาขา โดยมีทั้งการขยายไปพร้อมกับปั๊ม ปตท. จากปัจจุบันที่มี 149 สาขา และจำหน่ายนอกปั๊ม ปตท. เช่น สาขาในมหาวิทยาลัยต่างๆ อีก 50 สาขา จากปัจจุบันมี 6 สาขา
ขณะที่ในต่างประเทศ ปีนี้จะมีร้านจิฟฟี่ ใน สปป.ลาว 19 สาขา กัมพูชา 13 สาขา และฟิลิปปินส์ 1 สาขา รวมทั้งยังวางแผนจำหน่ายในเมียนมาร์ ,อินโดนีเซีย, มาเลเซีย และสิงคโปร์ อีกด้วย โดยแผนการลงทุนขยายร้านจิฟฟี่ ของ PTTRM วงเงิน 11,000 ล้านบาท
ด้าน นายสรัญ รังคสิริ ประธานเจ้าหน้าที่ปฏิบัติการกลุ่มธุรกิจปิโตรเลียมขั้นปลาย บมจ.ปตท. กล่าวว่า ปตท. มีนโยบายดำเนินธุรกิจที่มุ่งสู่ Regional Top Brand ในภาคพื้นเอเชียตะวันออกเฉียงใต้ โดย PTTRM ผู้บริหารสถานีบริการน้ำมัน ปตท. และจิฟฟี่ ได้นำร้านสะดวกซื้อจิฟฟี่ บุกเบิกธุรกิจค้าปลีกน้ำมันผ่านสถานีบริการ ปตท. ใน สปป. ลาว ด้วยแนวคิดเป็นเสมือนเพื่อนร่วมทาง แวะพักยามเหนื่อยล้าก่อนถึงจุดหมายปลายทาง
สร้างบรรยากาศและสิ่งแวดล้อมภายในให้ สะอาดและปลอดภัย โดยเริ่มมอบสิทธิ์การจำหน่ายเฟรนไชส์จิฟฟี่ ทั้งหมดใน สปป.ลาว ให้แก่ PTTLAO และใช้รูปแบบการให้สิทธิ์ดังกล่าวในลาวด้วย นอกจากนี้ยังได้เปิดร้านสะดวกซื้อจิฟฟี่ รูปแบบแฟรนไชส์ในประเทศกัมพูชาและฟิลิปปินส์ เพื่อขยายโอกาสทางธุรกิจให้ได้เป็นที่รู้จักมากขึ้น
