หุ้นไทย  เปิดตลาดปรับขึ้น 4.51 จุด แตะ 1,572.11 จุด มูลค่า 1,577.56 ล้านบาท คาดปัจจัยในประเทศหนุน
บรรยากาศการลงทุนในตลาดหุ้นไทยเช้าวันนี้ (5 มิ.ย.) เปิดทำการเมื่อเวลา 10.00 น. ดัชนีปรับตัวเพิ่มขึ้น 4.51 จุด แตะที่ระดับ 1,572.11 จุด ด้วยมูลค่าการซื้อขาย 1,577.56 ล้านบาท ขณะที่ บล.เอเชีย เวลท์ เปิดเผยว่า คาดดัชนีปรับลงจากความเสี่ยงทางการเมืองระหว่างประเทศที่สูงขึ้น จากเหตุการณ์ก่อการร้ายกลางกรุงลอนดอนเมื่อวันเสาร์ที่ผ่านมา และคณะมนตรีความมั่นคงแห่งสหประชาชาติเพิ่มมาตรการลงโทษเกาหลีเหนือ
ในขณะที่สหรัฐออกมาข่มขู่ว่าจะใช้ทุกมาตรการจัดการกับเกาหลีเหนือ รวมทั้งการใช้กำลังทหาร ซึ่งการตัดสินใจของทรัมป์ในการถอนตัวออกจากสนธิสัญญาปกป้องสภาพแวดล้อมก่อให้เกิดความกังวลว่าสหรัฐจะยิ่งเร่งขุดน้ำมันมากขึ้น กดดันราคาน้ำมันและหุ้นพลังงานทั่วโลก
สำหรับปัจจัยในประเทศเป็นบวกเล็กน้อย จากคำขอเปิดโรงงานใหม่เดือน พ.ค. พุ่งขึ้นกว่าร้อยละ 18 ขณะที่ไทยแลนด์ฟิวเจอร์ฟันด์จะเริ่ม IPO ไตรมาส 4 ของปีนี้
ส่วนอัตราแลกเปลี่ยนเงินบาทต่อดอลลาร์สหรัฐ ของธนาคารกสิกรไทย ล่าสุด เมื่อเวลา 08.23 น. มีดังนี้ ดอลลาร์สหรัฐ รับซื้อที่ 32.76 บาท ขายออก 34.31 บาท
