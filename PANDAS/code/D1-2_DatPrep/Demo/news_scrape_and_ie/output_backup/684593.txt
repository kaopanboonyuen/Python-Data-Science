นายพชร อนันตศิลป์ อธิบดีกรมสรรพสามิต เปิดเผยว่า กรมสรรพสามิต พร้อมเก็บภาษีบุหรี่ไฟฟ้าเต็มที่ เพื่อให้การนำเข้ามาบริโภคในไทยเป็นไปอย่างถูกกฎหมาย เนื่องจากถือว่าไม่ได้เป็นยาเสพติด แต่ยังติดกฎของกระทรวงพาณิชย์ห้ามนำเข้าอยู่ ทั้งนี้การเก็บภาษีสรรพสามิตบุหรี่ไฟฟ้ายังมีผลดีต่อการท่องเที่ยวด้วย เพราะถือเป็นสินค้าที่ทั่วโลกบริโภคอย่างถูกกฎหมาย
ขณะที่ตามหลักการแล้วภาษีของตัวบุหรี่ สามารถเก็บได้ในอัตราสูงสุด ที่เก็บอยู่ในปัจจุบันที่เก็บภาษีตามปริมาณมวนละ 1.20 บาท และตามมูลค่าขายปลีก 40% ส่วนตัวเครื่องสูบบุหรี่ไฟฟ้า จะเก็บภาษีได้อยู่ที่ประมาณ 30% ของราคาขายปลีก
ปัจจุบันภาษีบุหรี่ไฟฟ้าแบ่งเป็น 3 ประเภท คือ 1.บุหรี่ไฟฟ้าที่ใช้ยาสูบคล้ายบุหรี่ซิกาแรต เติมน้ำยาไม่ได้ สูบได้จำกัดครั้งแล้วต้องทิ้ง 2.บุหรี่ไฟฟ้าแบบเติมน้ำ มีตัวน้ำยาและเครื่องไฟฟ้าที่ใช้สูบ และ 3.บุหรี่ไฟฟ้าที่ใช้ยาสูบคล้ายบุหรี่ซิกาแรต ใช้นวัตกรรมให้ความร้อน ซึ่งมีตัวมวนยาสูบ และเครื่องสูบบุหรี่ไฟฟ้า
โดยการเก็บภาษีบุหรี่ไฟฟ้าประเภทที่ 1 และ 3 ทำได้ง่าย เพราะมีความชัดเจนเป็นมวน แต่สำหรับประเภทที่ 2 ที่เป็นแบบน้ำ อาจต้องให้สำนักงานคณะกรรมการอาหารและยา (อย.) เข้ามาช่วยดูว่าส่วนประกอบของน้ำผสมด้วยสารอะไรบ้าง เพื่อทำการเก็บภาษีให้ถูกต้อง
