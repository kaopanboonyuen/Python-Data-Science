นายกษาปณ์ เงินรวง ผู้ช่วยผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า  ธ.ก.ส.เปิดรับฝาก  “สลากออมทรัพย์ ธ.ก.ส. ชุดเกษตรมั่งคั่ง 4”  จำนวน 1,200 ล้านหน่วย หน่วยละ 100 บาท รวมวงเงิน 120,000 ล้านบาท เพื่อระดมเงินฝากจากประชาชนทั่วไปสำหรับนำไปใช้เป็นทุนสนับสนุนภาคเกษตรกรรม อันเป็นรากฐานที่สำคัญของประเทศ และเป็นการตอบสนองความต้องการของลูกค้าผู้ถือสลากออมทรัพย์ทวีสินชุดกล้วยไม้นานาชาติและสลากออมทรัพย์ ธ.ก.ส. ชุดที่ 3 ที่จะครบกำหนดไถ่ถอน ให้สามารถฝากเงินกับ ธ.ก.ส.ได้อย่างต่อเนื่อง อีกทั้งยังเป็นทางเลือกสำหรับการออมเงินที่ได้รับดอกเบี้ยปลอดภาษี และยังมีสิทธิ์ลุ้นรางวัลมากมาย โดยเปิดรับฝากตั้งแต่วันที่ 17 พฤษภาคม 2562 เป็นต้นไป ณ ธ.ก.ส. ทุกสาขาทั่วประเทศ และผ่านช่องทางแอพพลิเคชั่น ธ.ก.ส. A-Mobile ตั้งแต่วันที่ 17 มิถุนายน 2562 เป็นต้นไป
สำหรับ สลากออมทรัพย์ ธ.ก.ส. ชุดเกษตรมั่งคั่ง 4 มีอายุรับฝาก 3 ปี เมื่อฝากครบกำหนดไถ่ถอนจะได้รับดอกเบี้ยหน่วยละ 0.75 บาท คิดเป็นอัตราดอกเบี้ยร้อยละ 0.25 ต่อปี กรณีไถ่ถอนก่อนกำหนดจะไม่ได้รับดอกเบี้ย นอกจากนี้ยังได้ลุ้นรางวัลทุกวันที่ 16 ของเดือน รวม 36 ครั้ง รางวัลที่ 1 มีมูลค่าสูงสุด 15,000,000 บาท จำนวน 6 งวด โดยจะมอบให้กับผู้โชคดีในเดือนพฤศจิกายน 2562 เดือน พฤษภาคมและพฤศจิกายน 2563 เดือนพฤษภาคมและพฤศจิกายน 2564 และพฤษภาคม 2565 ส่วนรางวัลที่ 1 ในงวดอื่นๆ อีกจำนวน 30 งวด รางวัลละ 10,000,000 บาท
นอกจากนี้ยังมีรางวัลที่ 1 ต่างหมวดอีก 119 รางวัลๆ ละ 20,000 บาท รางวัลที่ 2 มี 360 รางวัลๆ ละ 10,000 บาท รางวัลที่ 3 มี 1,200 รางวัลๆ ละ 5,000 บาท รางวัลที่ 4 มี 2,400 รางวัล ๆ ละ 2,000 บาท รางวัลที่ 5 มี 12,000 รางวัล ๆ ละ 1,000 บาท รางวัลเลขท้าย 4 ตัว มี 120,000 รางวัล ๆ 90 บาท และรางวัลเลขท้าย 3 ตัว มี 2,400,000 รางวัลๆ ละ 45 บาท รวมรางวัลทั้งสิน 2,536,080 รางวัล คิดเป็นเงินสูงสุด 162,580,000 บาทต่อเดือน จะออกรางวัลครั้งแรกวันที่ 16 มิถุนายน 2562 ที่สำคัญดอกเบี้ยและเงินรางวัลได้รับการยกเว้นภาษีสำหรับบุคคลทั่วไป และยังสามารถนำไปใช้เป็นหลักทรัพย์ในการค้ำประกัน (Bank Guarantee) ได้อีกด้วย
ทั้งนี้ สามารถตรวจผลการออกรางวัลได้ทางสถานีวิทยุกระจายเสียงแห่งประเทศไทย คลื่นความถี่ AM 891 กิโลเฮิรตซ์  เว็บไซต์ ธ.ก.ส.  หรือ ผ่านทาง ธ.ก.ส. A-Mobile โดยท่านที่สนใจสามารถติดต่อสอบถามรายละเอียดเพิ่มเติม ได้ที่ ธ.ก.ส. ทุกสาขาทั่วประเทศ หรือที่ Call Center 02 555 0555
