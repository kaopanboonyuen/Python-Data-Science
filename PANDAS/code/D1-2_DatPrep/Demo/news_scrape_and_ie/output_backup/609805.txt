นายจรินทร์ จักกะพาก ปลัดกระทรวงแรงงาน เปิดเผยภายหลังเป็นประธานประชุมคณะกรรมการค่าจ้าง ว่า ที่ประชุมได้มีมติปรับขึ้นค่าจ้างขั้นต่ำปี 2561 ทุกจังหวัดทั่วประเทศ แต่ยังไม่สามารถที่จะสรุปรายละเอียดค่าแรงในรายจังหวัดได้เนื่องจากยังมีความไม่เหมาะสม ทั้งในส่วนของค่าครองชีพ และปริมาณแรงงานและบางจังหวัดมีการเสนอขึ้นค่าแรงสูงเกินไป

ดังนั้นที่ประชุมจึงมอบให้ฝ่ายเลขาคณะกรรมการกลับไปพิจารณาทบทวนตัวเลขการปรับขึ้นเป็นรายจังหวัด และรายภูมิภาคให้สอดคล้องกัน โดยให้นำกลับมาเสนอที่ประชุมอีกครั้งในวันที่ 17 มกราคม 2561 ซึ่งยืนยันว่าจะได้ข้อสรุปทั้งหมด ก่อนนำเสนอคณะรัฐมนตรีพิจารณาในวันที่ 23 มกราคม ก่อนประกาศราชกิจจานุเบกษาและมีผลบังคับใช้ต่อไป ทั้งนี้จะมีการปรับย้อนหลังตั้งแต่วันที่ 1 มกราคมหรือไม่ ขึ้นอยู่กับการพิจารณาของคณะรัฐมนตรี
อย่างไรก็ตามขณะนี้ยังไม่สามารถบอกอัตราการปรับขึ้นค่าแรงของทั้งประเทศได้ เนื่องจากจะต้องรอสรุปตัวเลขรายจังหวัดก่อน เพื่อไม่ให้มีผลกระทบกับผู้ประกอบการในแต่ละจังหวัด แต่ในส่วนของกรุงเทพและปริมณฑล ยืนยันว่าค่าแรงเป็นอัตราเดียวกัน ส่วนค่าแรงขั้นต่ำในเขตพื้นที่พัฒนาเศรษฐกิจภาคตะวันออก หรือ อีอีซี จะต้องมีการประเมินก่อน เพราะขณะนี้ยังไม่มีความชัดเจนด้านการลงทุน
