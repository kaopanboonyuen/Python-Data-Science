กสทช.  เผย รมช.กระทรวงโทรคมนาคมและการสื่อสาร รัสเซีย เข้าหารือแนวทางในการลดอัตราค่าบริการโรมมิ่งระหว่างไทย – รัสเซีย
นายฐากร ตัณฑสิทธิ์ เลขาธิการคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ หรือ กสทช.  เปิดเผยว่า  นายอเล็กซี่ โวลิน รัฐมนตรีช่วยว่าการกระทรวงโทรคมนาคมและการสื่อสารสหพันธรัฐรัสเซีย  และคณะ ได้เดินทางเข้าพบเพื่อหารือเกี่ยวกับแนวทางในการลดอัตราค่าบริการโรมมิ่ง ระหว่างประเทศไทยและสหพันธรัฐรัสเซีย

โดยเสนอให้มีการจัดทำความร่วมมืออย่างเป็นทางการระหว่าง 2 หน่วยงาน โดยมีเนื้อหาสาระสำคัญ 3 เรื่อง ได้แก่ 1.การลดอัตราค่าบริการ ระหว่างประเทศไทยและสหพันธรัฐรัสเซีย ทั้งในส่วนของดาต้าและบริการเสียงลง ความร่วมมือด้านดิจิทัลทีวีที่จะช่วยเหลือทางด้านการพัฒนาเนื้อหารายการ การเปลี่ยนผ่านไปสู่โทรทัศน์ในระบบดิจิทัล และการยุติการให้บริการโทรทัศน์ในระบบแอนะล็อก และความร่วมมือเกี่ยวกับความปลอดภัยทางไซเบอร์ ที่สหพันธรัฐรัสเซียมีความเชี่ยวชาญ
ทั้งนี้ ทั้งสองฝ่ายตกลงที่จะลงนามความร่วมมืออย่างเป็นทางการ ในช่วงเดือน พ.ค. หรือ มิ.ย. 2560 โดยทาง 
สหพันธรัฐรัสเซียขอเป็นเจ้าภาพในการจัดพิธีการ และได้เชิญให้ กสทช. เดินทางไปร่วมพิธีลงนามที่ประเทศรัสเซีย ซึ่งในการนี้สำนักงาน กสทช. จะเชิญผู้ประกอบกิจการโทรคมนาคม ผู้ประกอบกิจการกระจายเสียงและกิจการโทรทัศน์ของไทย และหน่วยงานที่เกี่ยวข้องร่วมเดินทางเพื่อไปเจรจาและแลกเปลี่ยนความคิดเห็นกับผู้ประกอบการของรัสเซียโดยตรง
