วันที่ 28 ตุลาคม 2561 ผู้สื่อข่าวรายงานที่กลุ่มเลี้ยงต่อหัวเสือ ต.เขาไพร อ.รัษฎา จ.ตรัง นายณรงค์ ก่อสกุล อายุ 50 ปี อยู่บ้านเลขที่ 7 ม.2 ต.เขาไพร อ.รัษฎา จ.ตรัง และนายสุริยัน ก่อสกุล อายุ 34 ปี อยู่บ้านเลขที่ 22 ม.4 ต.เขาไพร อ.รัษฎา จ.ตรัง ผู้เลี้ยงต่อ กล่าวว่า ทางกลุ่มได้เลี้ยงต่อมาเป็นเวลา 5 ปีแล้ว ในปัจจุบันมีสมาชิกในกลุ่มทั้งหมด 7-8 คน
ซึ่งเมื่อก่อนจะเลี้ยงไว้น้อยเนื่องจากจะเอาไว้กิน แต่ในปัจจุบันตอนนี้มีทั้งหมด 50 รัง สำหรับการเริ่มต้นเลี้ยงต่อของชาวบ้านจะเริ่มต้นในช่วงเดือนพฤษภาคม โดยจะตามหารังต่อเล็กๆ ก่อนและนำมาแขวน โดยมีการจัดเตรียมพื้นที่ไว้เรียบร้อยแล้ว เนื่องจากรังต่อที่มีขนาดเล็กจะค่อยๆ ขยายรังเพิ่มขึ้นเรื่อยๆ

ซึ่งการเตรียมที่จะต้องมุงหลังคาเพื่อป้องกันฝน ป้องกันแสงแดด เพราะการเลี้ยงตัวต่อหัวเสือ จะมีปัญหาเรื่องแสงแดดและฝนตกหนักจะทำให้รังแตกพังได้ง่าย ส่วนการให้อาหารตัวต่อ ทางกลุ่มจะนิยมใช้น้ำหวานเป็นหลัก และนำเศษเนื้อสัตว์ เช่น เนื้อหมู เนื้อไก่ ตั๊กแตน ตามวิธีภูมิปัญญาชาวบ้านที่นิยมทำกันมา ซึ่งตัวต่อจะบินมากินอาหารที่จัดวางไว้ให้ตามจุดต่างใกล้รังตัวต่อ
สำหรับวิธีการเข้าไปเก็บรังต่อค่อนข้างเสี่ยงมากจะมีวิธีการเตรียมความพร้อมในการกันพื้นที่ไม่ให้บุคคลภายนอกเข้ามา และเตรียมชุดที่ป้องกันเป็นอย่างดี โดยทางกลุ่มได้คิดค้นประดิษฐ์ชุดขึ้นเองใช้วัสดุที่หาได้ทั่วไปและนำมาประกอบประยุกต์ขึ้นเองอย่างมิดชิดและต่อระบบระบายอากาศโดยใช้พัดลมดูดอากาศเข้าออกเพื่อให้มีอากาศไหลเวียนในขณะปฏิบัติงาน เพราะชุดที่มิดชิดจะป้องกันไม่ให้ตัวต่อเข้าไปข้างในได้ และเตรียมจุดไฟให้มีควันเพื่อไล่ตัวต่อหลังจากตัดรังตัวอ่อนเสร็จ
ซึ่งการเก็บรังต่อในแต่ละครั้งจะได้ปริมาณ 2-3 กิโลกรัม ขึ้นอยู่ตามขนาดของรัง แต่หากรังมีขนาดใหญ่เต็มที่ จะได้ 4-5 กิโลกรัมเลยทีเดียว ระยะเวลาเก็บจะเก็บเฉพาะตัวอ่อน ที่มีอายุประมาณ 3-4 เดือน หรือดูตามขนาดของรัง และในตอนตัดรังจะเลือกเอาเฉพาะแค่ 2 -3 แถวล่างเท่านั้น เพื่อต้องการเว้นให้ตัวต่อขยายพันธุ์สร้างตัวอ่อนและรังให้สมบูรณ์ได้ต่อไปอีก
ส่วนในการเก็บตัวอ่อนนั้นทางกลุ่มจะเน้นเฉพาะตัวอ่อนตัวใหญ่ ส่วนตัวอ่อนที่มีขนาดเล็กจะนำกลับไปแขวนคืนเหมือนเดิมโดยการใช้ลวดเหล็กไปมัดติดกับรังเดิม เพื่อให้ตัวอ่อนขนาดเล็กสามารถเติบโตเป็นตัวอ่อนขนาดใหญ่ได้ ส่วนตัวแม่สามารถขยายพันธุ์เพิ่มตัวในช่องที่ว่างต่อไปได้อีกด้วย หลังจากนั้นเว้นช่วงเวลาไปประมาณ 3 สัปดาห์ หรือ 1 เดือน ก็สามารถเข้าไปตัดรังต่อเพื่อเก็บตัวอ่อนใหม่ได้อีกครั้ง
ทั้งนี้ทางกลุ่มจะขายตัวอ่อนในราคากิโลกรัมละ 700 บาท และยังมีส่งขายไปยังต่างจังหวัด เช่น อ.ทุ่งสง จ.นครศรีธรรมราช และกรุงเทพมหานครฯ สามารถนำไปทำได้สารพัดเมนูเด็ด เช่น ต่อคั่วเกลือ ผัดกะทิ ฯลฯ ส่วนรายได้ในการเก็บตัวอ่อนในแต่ละครั้งมีรายได้ประมาณ 40,000-50,000 บาทเลยทีเดียว หากใครสนใจสามารถติดต่อได้ที่กลุ่มเลี้ยงต่อ อ.รัษฎา จ.ตรัง เบอร์โทรศัพท์ 080-8938957
