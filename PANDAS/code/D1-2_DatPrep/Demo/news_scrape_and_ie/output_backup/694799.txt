ตามที่เมื่อวานนี้ (19 ธันวาคม 2561) คณะกรรมการนโยบายการเงิน (กนง.) มีมติให้ขึ้นอัตราดอกเบี้ยนโยบายร้อยละ 0.25 ต่อปี จากร้อยละ 1.50 เป็นร้อยละ 1.75 ต่อปี โดยให้มีผลทันทีนั้น เราจะมาทำความเข้าใจกันอีกครั้งว่า ดอกเบี้ยนโยบายที่ว่านี้คืออะไร และการขึ้นอัตราดอกเบี้ยนโยบายในครั้งนี้จะส่งผลกระทบต่อเศรษฐกิจรวมทั้งเราทุกคนอย่างไรบ้าง
ดอกเบี้ยนโยบาย (Policy Rate) คือ อัตราดอกเบี้ยที่ธนาคารกลางแต่ละประเทศกำหนดขึ้นเป็นอัตราดอกเบี้ยอ้างอิง โดยธนาคารแห่งประเทศไทย หรือ “แบงก์ชาติ” ใช้ดอกเบี้ยนโยบายเป็นหนึ่งในเครื่องมือหลักในการดูแลเสถียรภาพทางเศรษฐกิจของประเทศ
ผู้รับผิดชอบด้านการกำหนดทิศทางของนโยบายการเงินและอัตราดอกเบี้ยนโยบายในไทยคือ คณะกรรการนโยบายการเงิน (กนง.) ซึ่งเป็นหนึ่งในคณะกรรมการหลักของแบงก์ชาติ   กนง. จะมีกรรมการทั้งหมด 7 คน โดยมีผู้ว่าการแบงก์ชาติเป็นประธาน เนื่องจากเป็นผู้รับผิดชอบในการดำเนินการเพื่อให้สอดคล้องกับมติที่ กนง. กำหนด และเพื่อให้มีการเชื่อมโยงกับคณะกรรมการด้านนโยบายอื่นๆ ของแบงก์ชาติ   นอกจากนั้น มีรองผู้ว่าการอีก 2 คน และผู้ทรงคุณวุฒิจากภายนอกอีก 4 คนเป็นกรรมการใน กนง. เพื่อเป็นการถ่วงดุลอำนาจผู้ว่าการตามวัตถุประสงค์ของกฎหมาย
อัตราดอกเบี้ยเงินกู้ของธนาคารพาณิชย์จะสูงกว่าอัตราดอกเบี้ยนโยบาย เพราะธนาคารพาณิชย์มีต้นทุนในการดำเนินธุรกิจ แต่โดยปกติแล้วเมื่อมีการปรับเปลี่ยนอัตราดอกเบี้ยนโบยาย จะส่งผลให้อัตราดอกเบี้ยในตลาดเปลี่ยนแปลงไปด้วย และส่งผ่านไปยังดอกเบี้ยเงินฝากและเงินกู้ของธนาคารพาณิชย์ หรือแม้แต่ผลตอบแทนจากการลงทุนในพันธบัตร ให้เป็นไปในทิศทางเดียวกันกับดอกเบี้ยนโยบาย
โดยหลักการแล้ว กนง. มักจะดำเนิน นโยบายการเงินแบบผ่อนคลาย (ลดดอกเบี้ยนโยบาย)  ในภาวะที่เศรษฐกิจตกต่ำ หรือในช่วงที่ระดับราคาสินค้าภายในประเทศลดต่ำลง เพื่อกระตุ้นการฟื้นตัวของเศรษฐกิจ
ในทางกลับกัน กนง. จะใช้ นโยบายการเงินแบบตึงตัว (เพิ่มดอกเบี้ยนโยบาย)   ในภาวะที่เศรษฐกิจเติบโตเร็วเกินไปจนอาจขาดเสถียรภาพ หรือในช่วงที่ระดับราคาสินค้าภายในประเทศสูงเกินไป เพื่อชะลอความร้อนแรงของเศรษฐกิจ
ปัจจุบัน ธนาคารแห่งประเทศไทย ดำเนินนโยบายการเงินภายใต้กรอบ เป้าหมายเงินเฟ้อแบบยืดหยุ่น (Flexible Inflation Targeting) มาตั้งแต่เดือนพฤษภาคม 2543 โดยให้ความสำคัญกับการรักษาเสถียรภาพด้านราคา ผ่านการกำหนดเป้าหมายเงินเฟ้อ หรือเรียกว่า เป้าหมายของนโยบายการเงิน ควบคู่ไปกับการดูแลการขยายตัวทางเศรษฐกิจและการรักษาเสถียรภาพของระบบการเงิน
การดำเนินนโยบายการเงินเพื่อควบคุมอัตราเงินเฟ้อเป็นกระบวนการที่ต้องใช้เวลาประมาณ 1-2 ปี นับตั้งแต่คณะกรรมการฯ ประกาศปรับเปลี่ยนอัตราดอกเบี้ยนโยบาย โดยจะส่งผลกระทบผ่านระบบการเงินในช่องทางต่าง ๆ 5 ช่องทาง ได้แก่
โดยการส่งผ่านภายใต้ช่องทางเหล่านี้จะขยายวงกว้างไปสู่การเปลี่ยนแปลงของการใช้จ่ายและการลงทุนในระบบเศรษฐกิจและจะส่งผลกระทบต่อปริมาณการผลิตและอัตราเงินเฟ้อในที่สุด

ทั้งนี้ ศูนย์วิจัยเศรษฐกิจและธุรกิจ ธนาคารไทยพาณิชย์ หรือ อีไอซี คาดว่า กนง. น่าจะมีการปรับขึ้นอัตราดอกเบี้ยนโยบายอีกอย่างน้อย 1 ครั้งในปีหน้า และอย่างเร็วที่สุด คือ ในรอบการประชุมเดือนมีนาคม เนื่องจาก กนง. น่าจะรอประเมินผลกระทบของการขึ้นอัตราดอกเบี้ยนโยบายในครั้งนี้ด้วย
โดย กนง. ได้สื่อสารว่ายังมีความเสี่ยงด้านต่ำต่ออัตราเงินเฟ้อทั่วไปที่ได้รับผลจากราคาน้ำมันที่ต่ำลงมากในช่วงที่ผ่านมา จึงทำให้คณะกรรมการฯ น่าจะรอดูตัวเลขประมาณการเศรษฐกิจที่จะออกในเดือนมีนาคม เพื่อให้มั่นใจได้ว่าแนวโน้มเศรษฐกิจไทยจะยังคงขยายตัวต่อไปได้ต่อเนื่อง และอัตราเงินเฟ้อทั่วไปเฉลี่ยทั้งปี 2019 จะสามารถอยู่ในกรอบเป้าหมายได้
นอกจากนี้ คุณภาพสินเชื่อเพื่อการบริโภค และสินเชื่อ SME ที่แนวโน้มแย่ลงในช่วงที่ผ่านมา ก็เป็นอีกหนึ่งปัจจัยที่ กนง. ต้องรอประเมินหลังจากที่ปรับขึ้นอัตราดอกเบี้ยนโยบาย ดังนั้น วัฏจักรการขึ้นอัตราดอกเบี้ยนโยบายในรอบนี้จึงเป็นการปรับขึ้นอย่างค่อยเป็นค่อยไป
ข้อมูลจาก: ธนาคารแห่งประเทศไทย,  ศูนย์วิจัยเศรษฐกิจและธุรกิจ ธนาคารไทยพาณิชย์
