ชาวตรัง สร้างโรงอบแห้งพลังงานแสงอาทิตย์ ประหยัดเวลาและค่าใช้จ่ายให้กับประชาชนในการประกอบอาชีพปลาก้างมุ้งตากแห้ง สามารถสร้างรายได้ให้กับประชาชนวันละกว่าหมื่นบาท
วันนี้(30 ส.ค.) ผู้สื่อข่าวรายงานว่า ชาวบ้านหมู่ที่ 1 ตำบลบ่อหิน อำเภอสิเกา จังหวัดตรัง ยึดอาชีพทำปลาเค็มกางมุ้ง โดยรับซื้อปลาจากชาวประมงพื้นที่บ้าน ซึ่งจะเป็นปลาขนาดเล็กและสั่งซื้อปลาจากเรือประมง เนื่องจากต้องการปลาขนาดใหญ่มาทำปลาเค็มกางมุ้ง

จากการสอบถามนายสิทธิพงษ์ อั้นเต้ง อายุ 67 ปี อยู่บ้านเลขที่ 113 หมู่ที่ 1 ตำบลบ่อหิน อำเภอสิเกา จังหวัดตรัง บอกว่าครอบครัวยึดอาชีพทำปลาเค็มกางมุ้งมาตั้งแต่ปี 2542 ช่วงแรกๆก็ตากปลาไว้กลางแดด แต่ในพื้นที่ภาคใต้มีฝนมากกว่าแดดทำให้การทำปลาเค็มกางมุ้งปลาแห้งช้า บางครั้งต้องใช้เวลาตาก 2-3 วัน ทำให้ได้รับความลำบากเป็นอย่างมาก จึงขอความช่วยเหลือจากสำนักงานพลังงานจังหวัดตรัง
โดยขอให้ติดตั้งโรงอบปลาที่ใช้พลังงานแสงอาทิตย์ เพื่อใช้สำหรับอบปลาเค็มให้แห้ง ซึ่งทางกระทรวงพลังงานได้อนุมัติสร้างโรงอบปลาพลังงานแสงอาทิตย์ให้ ทำให้อบปลาแห้งภายใน 1 วัน ซึ่งอุณหภูมิภายในโรงอบปลาจะมีอุณหภูมิสูงกว่าการตากปลากลางแดด ทำให้ปลาแห้งเร็ว ขั้นตอนการทำปลานั้น จะซื้อปลาจากชาวประมงพื้นบ้านและจากเรือประมง นำมาแร่ปลาล้างไส้หมักเกลือ 1 คืน
จากนั้นจึงนำมาตาก โดยจะแบ่งการตากปลาเป็นสองส่วนคือการตากปลาจากแสงอาทิตย์โดยตรง และตากปลาในโรงอบปลาพลังงานแสงอาทิตย์ ราคาจำหน่ายปลาตาโต 120 บาทต่อกิโลกรัม ปลาทราย 120 บาทต่อกิโลกรัม ปลาไส้ตัน 120 บาทต่อกิโลกรัม ปลาจวด 150 บาทต่อกิโลกรัม ส่วนปลาขนาดใหญ่จะจำหน่าย 220 บาทต่อกิโลกรัม ในแต่ละวันสามารถจำหน่ายปลาเค็มกางมุ้งได้ 200 กิโลกรัมต่อวัน มีรายได้วันละกว่าหมื่นบาท

ด้านนายวิศิษฐ์ ชูแสงแจ้ว อยู่บ้านเลขที่ 69/1 หมู่ที่ 1 ตำบลบ่อหิน อำเภอสิเกาจังหวัดตรัง ก็ยึดอาชีพทำปลาเค็มกางมุ้งจำหน่ายเช่นกัน โดยรวมตัวกันตั้งเป็นกลุ่มแปรรูปอาหารทะเล ทำปลาเค็มกางมุ้ง พลังงานแสงอาทิตย์จำหน่ายเช่นกัน ซึ่งลูกค้านั้นจะเป็นพ่อค้า แม่ค้า มาซื้อถึงที่ และยังนำสินค้าไปจำหน่ายยังตลาดสินค้าโอทอป ได้รับการตอบรับจากประชาชนผู้บริโภคเป็นอย่างดี

