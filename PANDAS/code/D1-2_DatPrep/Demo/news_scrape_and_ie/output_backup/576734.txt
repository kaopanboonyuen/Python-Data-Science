เกี๊ยวซ่า ‘KINZA GYOZA’  การันตีความอร่อย กับสูตรเฉพาะทอดด้วยน้ำแบบฉบับญี่ปุ่น เปิดเพียง 4 เดือน แต่ประสบความสำเร็จตั้งแต่เดือนแรก ทำยอดขายถล่มทลายเดือนละ 1 ล้าน
เรียกว่าตอนนี้ใครๆ ก็รู้จักร้านเกี๊ยวซ่าน้องใหม่มาแรงอย่าง ‘KINZA GYOZA’ ที่ได้รับการตอบรับอย่างดีเยี่ยมจากโลกออนไลน์ ภายในระยะเวลาเพียง 4 เดือน ซึ่งถือว่าประสบความสำเร็จเร็วมาก ทำเอาหลายคนอยากทราบที่มาที่ไป และการทำตลาดที่กล้าได้กล้าเสีย จนกลายเป็นเศรษฐีในพริบตา!

โดยในวันนี้ทีมข่าว MThai ได้ลงไปหาคำตอบมาให้คุณผู้อ่านเป็นที่เรียบร้อยแล้วว่า เหตุใดร้าน ‘KINZA GYOZA’ ถึงได้กลายเป็นที่พูดถึงมากมายอยู่ในโลกออนไลน์ขณะนี้ ซึ่งทาง คุณมิน (ลูกเขยของปะป๋า) เล่าว่า  เดิมที ‘ปะป๋า’ เจ้าของสูตรความสำเร็จนี้ เป็นคนเชื้อสายจีน มาจากดอยแม่สลอง จ.เชียงราย แต่ได้มีโอกาสไปทำงานในร้านอาหารที่ประเทศญี่ปุ่น ย่าน Ginza ก่อนย้ายกลับมาทำธุรกิจไร่ชา ไร่กาแฟ ที่บ้านเกิด แต่เมื่อลูกๆ เรียนจบเข้ามาทำงานในกรุงเทพฯ ปะป๋า จึงตามมาอยู่ด้วย และอยากหาอะไรทำเล่นๆ เลยเกิดเป็นร้านเกี๊ยวซ่าแห่งนี้ขึ้นมา
หลายคนอาจสงสัยกับสูตรเฉพาะของร้าน ‘KINZA GYOZA’ ที่ทอดด้วยน้ำว่าทำได้อย่างไร ซึ่งทาง คุณมิน เผยว่า  ที่ร้านจะทำเกี๊ยวซ่าสดใหม่วันต่อวัน ทำให้เห็นๆ กันที่ร้านเลย ซึ่งจะใช้มือคนห่อเอง ไม่ได้ใช้เครื่องจักรเพื่อคุณภาพที่จะออกมาอย่างพิถีพิถันทุกชิ้น ส่วนวิธีการทอดนั้น จะใช้น้ำมันราดลงกระทะเพียงนิดเดียว ก่อนนำเกี๊ยวซ่าลงไปเรียงทอดให้ด้านหน้าตัวเกี๊ยวเกรียมๆ พอทานอร่อย ก็จะนำน้ำต้มเทลงไปและปิดฝารอเวลาน้ำแห้ง เป็นอันเสร็จสิ้น

ส่วนจุดเด่นของทางร้าน ‘KINZA GYOZA’ คุณมิน เชื่อว่า  เป็นเพราะคุณภาพที่สดใหม่ทุกวัน แถมราคาถูก บวกกับเป็นรสชาติที่ถูกปากคนไทย นอกจากนี้ ทางร้านยังมีสูตรเด็ดน้ำจิ้ม 8 เซียน ที่ทำทานกันเองภายในครอบครัว แต่เมื่อนำมาให้ลูกค้าได้ลองทาน หลายๆ คนกลับติดใจ เพราะมีความเผ็ดหน่อยๆ เปรี้ยวนิดๆ ตัดเลี่ยนได้ดี
ด้านการจัดการและการตลาดทางร้าน ‘KINZA GYOZA’ เริ่มโปรโมทจากในเฟซบุ๊กแฟนเพจเท่านั้น ซึ่งก็มีคนแชร์ออกไปเยอะมาก ทำให้ติดตลาดได้เร็ว โดยขณะนี้ยังไม่มีการขยายสาขา เนื่องจากต้องการทำตรงนี้ให้ดีที่สุด ส่วนเรื่องแฟรนไชส์ มีคนติดต่อเข้ามาเยอะมากเป็น 100 คน แต่ตอนนี้ทางร้านยังไม่พร้อม เพราะต้องมีการลงไปสอนเองกับมือ เพื่อให้ได้คุณภาพ เหมือนเวลาทำกินกันเองภายในครอบครัว และกลัวคนที่เข้ามาซื้อแฟรนไชส์ต้องการแค่ทำเงิน แต่ไม่คำนึงถึงความอร่อยและคุณภาพ

“เราเริ่มธุรกิจนี้ไม่ใช่ว่า เราอยากทำเพื่อความร่ำรวย แต่เราอยากทำของดีๆ ให้คนได้ทาน และอยากให้ ปะป๋า มีอะไรทำ มีความสุข ซึ่งไม่ว่าธุรกิจเราจะโตไปข้างหน้าแค่ไหน แต่จุดประสงค์เราชัดเจน เช่นกันครับ คนที่ต้องการเริ่มต้นธุรกิจ ผมอยากให้มองจุดประสงค์ของตนเองให้ชัดเจน บางคนแค่เพราะไม่อยากโดนเจ้านายด่าเลยออกมาหาอะไรทำ แต่คุณรู้ไหม ลูกค้าด่าหนักกว่าเจ้านายนะครับ ถ้าอยากสบายอย่าทำงานดีกว่า ตั้งแต่ทำร้านมาผมเจอปัญหาทุกวัน วันละหลายๆ เรื่อง ดังนั้นต้องรีบรู้ปัญหาให้ไว และรีบลงมือแก้ไข ค่อยๆ พัฒนา อยากทำอะไรทำเลย ถ้าไม่ทำไม่มีวันรู้”
สำหรับใครที่อยากเข้าไปลองลิ้มรสเกี๊ยวซ่า ‘KINZA GYOZA’ กับสูตรเฉพาะทอดด้วยน้ำ สามารถเดินทางไปได้ง่ายๆ เพียง นั่งรถไฟฟ้าใต้ดิน MRT ลงสถานีสุทธิสาร ออกทางประตู 3 อยู่หลังอาคารเมืองไทยภัทร คอมเพล็กซ์  หากใครไม่สะดวกเดินทาง  ทางร้านมีบริการจัดส่งโดย LINE MAN ในเขต กทม.   เท่านั้น หรือเข้าไปสอบถามได้ที่ เฟซบุ๊กแฟนเพจ  KINZA GYOZA






