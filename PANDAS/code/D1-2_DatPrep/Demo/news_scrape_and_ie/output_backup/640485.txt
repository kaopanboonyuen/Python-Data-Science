นายสมคิด จาตุศรีพิทักษ์ รองนายกรัฐมนตรี เปิดเผยภายในงานมหกรรมการเงิน ครั้งที่ 18( MONEY EXPO 2018) ว่า ขณะนี้ภาวะ  เศรษฐกิจ  ไทยดีขึ้นอย่างต่อเนื่อง ซึ่งสำหรับในปี 2561 คาดว่าขยายตัวได้ถึง 4% โดยดัชนีความเชื่อมั่นต่างๆ มีแนวโน้มดีขึ้นทุกตัว ทั้งการบริโภค การลงทุน รวมทั้งดัชนีตลาดหลักทรัพย์

ทั้งนี้ แม้เศรษฐกิจจะสามารถเติบโดตเกิน 4% แต่ยังมีปัจจัยเสี่ยงจากภายนอกประเทศ และการปรับตัวสู่ยุคเศรษฐกิจดิจิทัลเป็นสิ่งที่กังวลมากที่สุด ซึ่งรัฐบาลได้เร่งลงทุนโครงสร้างพื้นฐานด้านดิจิทัลเพื่อสร้างความตื่นตัวในการก้าวสู่ประเทศไทย 4.0 โดยเฉพาะภาคการเงินที่การใช้เงินสดกำลังจะลดลง และเทคโนโลยีกำลังจะเข้ามาแทน
แต่ขณะนี้กลับพบว่าประชาชนยังติดอยู่กับระบบอนาล็อก ดังนั้นหากไม่มีการปรับเปลี่ยนตามอาจจะเป็นปัญหาได้ อย่างไรก็ตาม ประชาชนต้องปรับตัวใช้ดิจิทัล โดยเฉพาะการเงินดิจิทัล ซึ่งปัจจุบันสถาบันการเงินไทยใช้เทคโนโลยียุคใหม่เข้ามา ทั้ง บล็อกเชน พร้อมเพย์ และ QR Code ซึ่งการเงินดิจิทัลมีส่วนสำคัญในการผลักดันการเติบโตของเศรษฐกิจที่แท้จริง
