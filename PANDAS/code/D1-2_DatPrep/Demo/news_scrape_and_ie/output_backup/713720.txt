วันที่ 7 มีนาคม 2562 นายอภิศักดิ์ ตันติวรวงศ์ รัฐมนตรีว่าการกระทรวงการคลัง กล่าวถึงกรณีที่ศาลรัฐธรรมนูญได้วินิจฉัยยุบพรรคไทยรักษาชาติ ตามที่คณะกรรมการการเลือกตั้ง หรือ กกต. ส่งคำร้อง ว่าไม่ส่งผลกระทบต่อภาวะเศรษฐกิจ หรือความเชื่อมั่นของประเทศ โดยเฉพาะความเชื่อมั่นของนักลงทุน ซึ่งเชื่อว่าจะไม่มีปัญหาเพราะประเทศไทยยังสามารถเดินหน้าจัดการเลือกตั้งได้และที่ผ่านมาได้ทำทุกอย่างตามกติกาของกฎหมาย
ส่วนทางด้าน นายสุพันธุ์ มงคลสุธี ประธานสภาอุตสาหกรรมแห่งประเทศไทย หรือ ส.อ.ท. กล่าวว่า การตัดสินยุบพรรคไทยรักษาชาติไม่มีผลต่อความเชื่อมั่นของประเทศ เพราะยังมีพรรคการเมืองอีกหลายพรรคที่รอให้ประชาชนตัดสินใจเลือกมาบริหารประเทศ
