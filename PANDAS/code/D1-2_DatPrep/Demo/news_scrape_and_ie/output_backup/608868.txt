หุ้นสหรัฐปิดบวกทุบสถิติสูงสุด สวนทางเลขภาคแรงงาน อัตราว่างงานต่ำสุดรอบ 17 ปี แตะ 4.1%
ความเคลื่อนไหวตลาดหุ้นสหรัฐเมื่อคืนที่ผ่านมา ดัชนีดาวโจนส์ เพิ่มขึ้น 220.74 จุด ปิดที่ 25,295.87 จุด เอสแอนด์พี เพิ่มขึ้น 19.16 จุด ปิดที่ 2,743.15 จุด แนสแดค เพิ่มขึ้น 58.64 จุด ปิดที่ 7,136.56 จุด โดยกระทรวงแรงงานสหรัฐฯรายงานว่า ตัวเลขการจ้างงานนอกภาคเกษตรเพิ่มขึ้นน้อยกว่าคาดในเดือนธันวาคม โดยปรับตัวขึ้นเพียง 148,000 ตำแหน่ง ขณะที่นักวิเคราะห์คาดการณ์ว่าจะเพิ่มขึ้น 190,000 ตำแหน่ง ส่วนอัตราการว่างงานทรงตัวที่ระดับ 4.1% ซึ่งเป็นระดับต่ำสุดในรอบ 17 ปี
ขณะที่สัญญาน้ำมันดิบเวสต์เทกซัส อินเตอร์มีเดียต หรือ ไลต์สวีตครูด เดือนกุมภาพันธ์ ลดลง 57 เซนต์ ปิดที่ 61.44 ดอลลาร์ต่อบาร์เรล เบรนต์ทะเลเหนือลอนดอน ลดลง 45 เซนต์ ปิดที่ 67.62 ดอลลาร์ต่อบาร์เรล และจากข้อมูลการจ้างงานที่ชะลอตัว กระตุ้นให้นักลงทุนบางส่วน หันไปถือครองสินทรัพย์เสี่ยงต่ำและดันราคาทองคำปิดบวก 11 วันติด โดยราคาทองคำตลาดโคเม็กซ์ เพิ่มขึ้น 70 เซนต์ ปิดที่ 1,322.30 ดอลลาร์ต่อออนซ์
